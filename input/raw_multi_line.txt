未央初壮汉，阿房昔侈秦。在危犹骋丽，居奢遂役人。岂如家四海，日宇罄朝伦。扇天裁户旧，砌地翦基新。引月擎宵桂，飘云逼曙鳞。露除光炫玉，霜阙映雕银。舞接花梁燕，歌迎鸟路尘。镜池波太液，庄苑丽宜春。作异甘泉日，停非路寝辰。念劳惭逸己，居旷返劳神。所欣成大厦，宏材伫渭滨。
重峦俯渭水，碧嶂插遥天。出红扶岭日，入翠贮岩烟。叠松朝若夜，复岫阙疑全。对此恬千虑，无劳访九仙。
夏律昨留灰，秋箭今移晷。峨嵋岫初出，洞庭波渐起。桂白发幽岩，菊黄开灞涘。运流方可叹，含毫属微理。
暧暧去尘昏灞岸，飞飞轻盖指河梁。云峰衣结千重叶，雪岫花开几树妆。深悲黄鹤孤舟远，独叹青山别路长。聊将分袂沾巾泪，还用持添离席觞。
九日正乘秋，三杯兴已周。泛桂迎尊满，吹花向酒浮。长房萸早熟，彭泽菊初收。何藉龙沙上，方得恣淹留。
四郊秦汉国，八水帝王都。阊阖雄里閈，城阙壮规模。贯渭称天邑，含岐实奥区。金门披玉馆，因此识皇图。
洛阳芳树映天津，灞岸垂杨窣地新。直为经过行处乐，不知虚度两京春。去年馀闰今春早，曙色和风著花草。可怜寒食与清明，光辉并在长安道。自从关路入秦川，争道何人不戏鞭。公子途中妨蹴鞠，佳人马上废秋千。渭水长桥今欲渡，葱葱渐见新丰树。远看骊岫入云霄，预想汤池起烟雾。烟雾氛氲水殿开，暂拂香轮归去来。今岁清明行已晚，明年寒食更相陪。
大殿连云接爽溪，钟声还与鼓声齐。长安若问江南事，说道风光在水西。
借问陇头水，终年恨何事。深疑呜咽声，中有征人泪。昨日上山下，达曙不能寐。何处接长波，东流入清渭。
二华连陌塞，九陇统金方。奥区称富贵，重险擅雄强。龙飞灞水上，凤集岐山阳。神皋多瑞迹，列代有兴王。我后膺灵命，爰求宅兹土。宸居法太微，建国资天府。玄风叶黎庶，德泽浸区宇。醒醉各相扶，讴歌从圣主。南登少陵岸，还望帝城中。帝城何郁郁，佳气乃葱葱。金凤凌绮观，璇题敞兰宫。复道东西合，交衢南北通。万国朝前殿，群公议宣室。鸣佩含早风，华蝉曜朝日。柏梁宴初罢，千钟欢未毕。端拱肃岩廊，思贤听琴瑟。逶迤万雉列，隐轸千闾布。飞甍夹御沟，曲台临上路。处处歌钟鸣，喧阗车马度。日落长楸间，含情两相顾。是月冬之季，阴寒昼不开。惊风四面集，飞雪千里回。狐白登廊庙，牛衣出草莱。讵知韩长孺，无复重然灰。
受降临轵道，争长趣鸿门。驱传渭桥上，观兵细柳屯。夜宴经柏谷，朝游出杜原。终藉叔孙礼，方知皇帝尊。
眷言怀隐逸，辍驾践幽丛。白云飞夏雨，碧岭横春虹。草绿长杨路，花疏五柞宫。登临日将晚，兰桂起香风。
君不见长安城北渭桥边，枯木横槎卧古田。昔日含红复含紫，常时留雾亦留烟。春景春风花似雪，香车玉舆恒阗咽。若个游人不竞襻，若个倡家不来折。倡家宝袜蛟龙帔，公子银鞍千万骑。黄莺一向花娇春，两两三三将子戏。千尺长条百尺枝，丹桂青榆相蔽亏。珊瑚叶上鸳鸯鸟，凤凰巢里雏鹓儿。巢倾枝折凤归去，条枯叶落狂风吹。一朝零落无人问，万古摧残君炬知？人生贵贱无终始，倏忽须臾难久恃。谁家能驻西山日？谁家能堰东流水？汉家陵树满秦川，行来行去尺哀怜。自昔公卿二千石，咸拟荣华一万年。不见朱唇将白貌，惟闻素棘与黄泉。金貂有时须换酒，玉尘但摇莫计钱。寄言坐客神仙署，一生一死交情处。苍龙阙下君不来，白鹤山前我应去。云间海上邈难期，赤心会合在何时？但愿尧年一百万，长作巢由也不辞！     
长安大道连狭斜，青牛白马七香车。玉辇纵横过主第，金鞭络绎向侯家。龙衔宝盖承朝日，凤吐流苏带晚霞。百丈游丝争绕树，一群娇鸟共啼花。啼花戏蝶千门侧，碧树银台万种色。复道交窗作合欢，双阙连甍垂凤翼。梁家画阁天中起，汉帝金茎云外直。楼前相望不相知，陌上相逢讵相识。借问吹箫向紫烟，曾经学舞度芳年。得成比目何辞死，愿作鸳鸯不羡仙。比目鸳鸯真可羡，双去双来君不见。生憎帐额绣孤鸾，好取门帘帖双燕。双燕双飞绕画梁，罗纬翠被郁金香。片片行云著蝉鬓，纤纤初月上鸦黄。鸦黄粉白车中出，含娇含态情非一。妖童宝马铁连钱，娼妇盘龙金屈膝。御史府中乌夜啼，廷尉门前雀欲栖。隐隐朱城临玉道，遥遥翠幰没金堤。挟弹飞鹰杜陵北，探丸借客渭桥西。俱邀侠客芙蓉剑，共宿娼家桃李蹊。娼家日暮紫罗裙，清歌一啭口氛氲。北堂夜夜人如月，南陌朝朝骑似云。南陌北堂连北里，五剧三条控三市。弱柳青槐拂地垂，佳气红尘暗天起。汉代金吾千骑来，翡翠屠苏鹦鹉杯。罗襦宝带为君解，燕歌赵舞为君开。别有豪华称将相，转日回天不相让。意气由来排灌夫，专权判不容萧相。专权意气本豪雄，青虬紫燕坐春风。自言歌舞长千载，自谓骄奢凌五公。节物风光不相待，桑田碧海须臾改。昔时金阶白玉堂，即今唯见青松在。寂寂寥寥扬子居，年年岁岁一床书。独有南山桂花发，飞来飞去袭人裾。
我行背城阙，驱马独悠悠。寥落百年事，裴回万里忧。途遥日向夕，时晚鬓将秋。滔滔俯东逝，耿耿泣西浮。长虹掩钓浦，落雁下星洲。草变黄山曲，花飞清渭流。迸水惊愁鹭，腾沙起狎鸥。一赴清泥道，空思玄灞游。
元王诗传博，文后宠灵优。鹤盖动宸眷，龙章送远游。函关疏别道，灞岸引行舟。北林分苑树，东流溢御沟。鸟声含羽碎，骑影曳花浮。圣泽九垓普，天文七曜周。方图献雅乐，簪带奉鸣球。
导源径陇阪，属汭贯嬴都。下濑波常急，回圻溜亦纡。毒流秦卒毙，泥粪汉田腴。独有迷津客，怀归轸暮途。
乘时迎气正璿衡，灞浐烟氛向晚清。剪绮裁红妙春色，宫梅殿柳识天情。瑶筐彩燕先呈瑞，金缕晨鸡未学鸣。圣泽阳和宜宴乐，年年捧日向东城。
东郊风物正熏馨，素浐凫鹥戏绿汀。凤阁斜通平乐观，龙旂直逼望春亭。光风摇动兰英紫，淑气依迟柳色青。渭浦明晨修禊事，群公倾贺水心铭。
御辇出明光，乘流泛羽觞。珠胎随月减，玉漏与年长。寒尽梅犹白，风迟柳未黄。日斜旌骑转，休气满林塘。
重阳早露晞，睿赏瞰秋矶。菊气先熏酒，萸香更袭衣。清切丝桐会，纵横文雅飞。恩深答效浅，留醉奉宸晖。
兴运昔有感，建祠北山巅。云雷初缔构，日月今悠然。紫气尚蓊郁，玄元如在焉。迨兹事追远，轮奂复增鲜。洞府香林处，斋坛清汉边。吾君乃尊祖，夙驾此留连。乐动人神会，钟成律度圆。笙歌下鸾鹤，芝朮萃灵仙。曾是福黎庶，岂唯味虚玄。赓歌徒有作，微薄谢昭宣。
秦帝始求仙，骊山何遽卜。中年既无效，兹地所宜复。徒役如雷奔，珍怪亦云蓄。黔首无寄命，赭衣相追逐。人怨神亦怒，身死宗遂覆。土崩失天下，龙斗入函谷。国为项籍屠，君同华元戮。始掘既由楚，终焚乃因牧。上宰议扬贤，中阿感桓速。一闻过秦论，载怀空杼轴。
君子体清尚，归处有兼资。虽然经济日，无忘幽栖时。卜居旧何所，休浣尝来兹。岑寂罕人至，幽深获我思。松涧聆遗风，兰林览馀滋。往事诚已矣，道存犹可追。遗子后黄金，作歌先紫芝。明德有自来，奕世皆秉彝。岂与磻溪老，崛起周太师。我心希硕人，逮此问元龟。怊怅既怀远，沉吟亦省私。已云宠禄过，况在华发衰。轩盖有迷复，丘壑无磷缁。感物重所怀，何但止足斯。
有时神物待圣人，去后汤还冷，来时树亦春。今兹十月自东归，羽旆逶迤上翠微。温谷葱葱佳气色，离宫奕奕叶光辉。临渭川，近天邑，浴日温泉复在兹，群仙洞府那相及。吾君利物心，玄泽浸苍黔。渐渍神汤无疾苦，薰歌一曲感人深。
山祇亦望幸，云雨见灵心。岳馆逢朝霁，关门解宿阴。咸京天上近，清渭日边临。我武因冬狩，何言是即禽。
征骖入云壑，始忆步金门。通籍微躯幸，归途明主恩。匪唯徇行役，兼得慰晨昏。是节暑云炽，纷吾心所尊。海县且悠缅，山邮日骏奔。徒知恶嚣事，未暇息阴论。峣武经陈迹，衡湘指故园。水闻南涧险，烟望北林繁。远霭千岩合，幽声百籁喧。阴泉夏犹冻，阳景昼方暾。懿此高深极，徒令梦想存。盛明期有报，长往复奚言。
汉国临清渭，京城枕浊河。居人下珠泪，宾御促骊歌。望极关山远，秋深烟雾多。唯馀三五夕，明月暂经过。
此地倾城日，由来供帐华。亭逢李广骑，门接邵平瓜。原野烟氛匝，关河游望赊。白云断岩岫，绿草覆江沙。诏赐扶阳宅，人荣御史车。灞池一相送，流涕向烟霞。
遁甲爰皇里，星占太乙宫。天门开奕奕，佳气郁葱葱。碧落三乾外，黄图四海中。邑居环若水，城阙抵新丰。玉槛昆仑侧，金枢地轴东。上真朝北斗，元始咏南风。汉君祠五帝，淮王礼八公。道书编竹简，灵液灌梧桐。草茂琼阶绿，花繁宝树红。石楼纷似画，地镜淼如空。桑海年应积，桃源路不穷。黄轩若有问，三月住崆峒。
鶺鴒有旧曲，调苦不成歌。自叹兄弟少，常嗟离别多。尔寻北京路，予卧南山阿。泉晚更幽咽，云秋尚嵯峨。药栏听蝉噪，书幌见禽过。愁至愿甘寝，其如乡梦何。
幽郊昨夜阴风断，顿觉朝来阳吹暖。泾水桥南柳欲黄，杜陵城北花应满。长安昨夜寄春衣，短翮登兹一望归。闻道凯旋乘骑入，看君走马见芳菲。
令节三秋晚，重阳九日欢。仙杯还泛菊，宝馔且调兰。御气云霄近，乘高宇宙宽。今朝万寿引，宜向曲中弹。
宦游非吏隐，心事好幽偏。考室先依地，为农且用天。辋川朝伐木，蓝水暮浇田。独与秦山老，相欢春酒前。
青门路接凤凰台，素浐宸游龙骑来。涧草自迎香辇合，岩花应待御筵开。文移北斗成天象，酒递南山作寿杯。此日侍臣将石去，共欢明主赐金回。
名山何壮哉，玄览一徘徊。御路穿林转，旌门倚石开。烟霞肘后发，河塞掌中来。不学蓬壶远，经年犹未回。
宿雨清龙界，晨晖满凤城。升攀重阁迥，凭览四郊明。井邑周秦地，山河今古情。纡馀一水合，寥落五陵平。处处风烟起，欣欣草木荣。故人不可见，冠盖满东京。
临高台，高台迢递绝浮埃。瑶轩绮构何崔嵬，鸾歌凤吹清且哀。俯瞰长安道，萋萋御沟草。斜对甘泉路，苍苍茂陵树。高台四望同，帝乡佳气郁葱葱。紫阁丹楼纷照耀，璧房锦殿相玲珑。东弥长乐观，西指未央宫。赤城映朝日，绿树摇春风。旗亭百隧开新市，甲第千甍分戚里。朱轮翠盖不胜春，叠榭层楹相对起。复有青楼大道中，绣户文窗雕绮栊。锦衾夜不襞，罗帷昼未空。歌屏朝掩翠，妆镜晚窥红。为君安宝髻，蛾眉罢花丛。尘间狭路黯将暮，云间月色明如素。鸳鸯池上两两飞，凤凰楼下双双度。物色正如此，佳期那不顾。银鞍绣毂盛繁华，可怜今夜宿娼家。娼家少妇不须颦，东园桃李片时春。君看旧日高台处，柏梁铜雀生黄尘。
步辇陟山巅，山高入紫烟。忠臣还捧日，圣后欲扪天。迥识平陵树，低看华岳莲。帝乡应不远，空见白云悬。
同云接野烟，飞雪暗长天。拂树添梅色，过楼助粉妍。光含班女扇，韵入楚王弦。六出迎仙藻，千箱答瑞年。
三乘归净域，万骑饯通庄。就日离亭近，弥天别路长。荆南旋杖钵，渭北限津梁。何日纡真果，还来入帝乡。
南洛师臣契，东岩王佐居。幽情遗绂冕，宸眷属樵渔。制下峒山跸，恩回灞水舆。松门驻旌盖，薜幄引簪裾。石磴平黄陆，烟楼半紫虚。云霞仙路近，琴酒俗尘疏。乔木千龄外，悬泉百丈馀。崖深经炼药，穴古旧藏书。树宿抟风鸟，池潜纵壑鱼。宁知天子贵，尚忆武侯庐。
北斗挂城边，南山倚殿前。云标金阙迥，树杪玉堂悬。半岭通佳气，中峰绕瑞烟。小臣持献寿，长此戴尧天。
铜龙晓辟问安回，金辂春游博望开。渭北晴光摇草树，终南佳气入楼台。招贤已得商山老，托乘还征邺下才。臣在东周独留滞，忻逢睿藻日边来。
九九侍神仙，高高坐半天。文章二曜动，气色五星连。簪绂趋皇极，笙歌接御筵。愿因茱菊酒，相守百千年。
龙行踏绛气，天半语相闻。混沌疑初判，洪荒若始分。
云物开千里，天行乘九月。丝言丹凤池，旆转苍龙阙。灞水欢娱地，秦京游侠窟。欣承解愠词，圣酒黄花发。
桐柏膺新命，芝兰惜旧游。鸣皋夜鹤在，迁木早莺求。传拥淮源路，尊空灞水流。落花纷送远，春色引离忧。
灞涘长安恒近日，殷正腊月早迎新。池鱼戏叶仍含冻，宫女裁花已作春。向苑云疑承翠幄，入林风若起青蘋。年年斗柄东无限，愿挹琼觞寿北辰。
九重楼阁半山霞，四望韶阳春未赊。侍跸妍歌临灞涘，留觞艳舞出京华。危竿竞捧中街日，戏马争衔上苑花。景色欢娱长若此，承恩不醉不还家。
长乐喜春归，披香瑞雪霏。花从银阁度，絮绕玉窗飞。写曜衔天藻，呈祥拂御衣。上林纷可望，无处不光辉。
骊阜镇皇都，銮游眺八区。原隰旌门里，风云扆座隅。直城如斗柄，官树似星榆。从臣词赋末，滥得上天衢。
暮春春色最便妍，苑里花开列御筵。商山积翠临城起，浐水浮光共幕连。莺藏嫩叶歌相唤，蝶碍芳丛舞不前。欢娱节物今如此，愿奉宸游亿万年。
汉宫千祀外，轩驾一来游。夷荡长如此，威灵不复留。凭高睿赏发，怀古圣情周。寒向南山敛，春过北渭浮。土功昔云盛，人英今所求。幸听熏风曲，方知霸道羞。
桃花欲落柳条长，沙头水上足风光。此时御跸来游处，愿奉年年祓禊觞。
壮丽天之府，神明王者宅。大君乘飞龙，登彼复怀昔。圆阙朱光焰，横山翠微积。河汧流作表，县聚开成陌。即旧在皇家，维新具物华。云连所上居恒属，日更时中望不斜。三月沧池摇积水，万年青树缀新花。暴嬴国此尝图霸，霸业后仁先以诈。东破诸侯西入秦，咸阳北阪南渭津。诗书焚爇散学士，高阁奢逾娇美人。事往覆輈经远喻，春还按跸凭高赋。戎观爱力深惟省，越厌陈方何足务。清吹遥遥发帝台，宸文耿耿照天回。伯夷位事愚臣忝，喜奏声成凤鸟来。
嘉会宜长日，高筵顺动时。晓光云外洗，晴色雨馀滋。降鹤因韶德，吹花入御词。愿陪阳数节，亿万九秋期。
平明敞帝居，霰雪下凌虚。写月含珠缀，从风薄绮疏。年惊花絮早，春夜管弦初。已属云天外，欣承霈泽馀。
仙跸御层氛，高高积翠分。岩声中谷应，天语半空闻。丰树连黄叶，函关入紫云。圣图恢宇县，歌赋小横汾。
帝迹奚其远，皇符之所崇。敬时尧务作，尽力禹称功。赫赫惟元后，经营自左冯。变芜粳稻实，流恶水泉通。国阜犹前豹，人疲讵昔熊。黄图巡沃野，清吹入离宫。是阅京坻富，仍观都邑雄。凭轩一何绮，积溜写晴空。礼节家安外，和平俗在中。见龙垂渭北，辞雁指河东。睿思方居镐，宸游若饮丰。宁夸子云从，只为猎扶风。
虹旗映绿荑，春仗汉丰西。侍跸浮清渭，扬舲降紫泥。近临钧石地，遥指钓璜溪。岸转帆飞疾，川平棹举齐。傅舟来是用，轩驭往应迷。兴阕菱歌动，沙洲乱夕鹥。
辇路岐山曲，储胥渭水湄。教成提将鼓，礼备植虞旗。不取从畋乐，先流去杀慈。舜韶同舞日，汤祝尽飞时。物应阳和施，人知雨露私。何如穆天子，七萃几劳师。
怨暑时云谢，愆阳泽暂偏。鼎陈从祀日，钥动问刑年。绛服龙雩寝，玄冠马使旋。作霖期傅说，为旱听周宣。河岳阴符启，星辰暗檄传。浮凉吹景气，飞动洒空烟。飒飒将秋近，沉沉与暝连。分湍泾水石，合颖雍州田。德施超三五，文雄赋十千。及斯何以乐，明主敬人天。
奕奕轻车至，清晨朝未央。未央在霄极，中路视咸阳。委曲汉京近，周回秦塞长。日华动泾渭，天翠合岐梁。五丈旌旗色，百层枌橑光。东连归马地，南指斗鸡场。晴壑照金戺，秋云含璧珰。由余窥霸国，萧相奉兴王。功役隐不见，颂声存复扬。权宜珍构绝，圣作宝图昌。在德期巢燧，居安法禹汤。冢卿才顺美，多士赋成章。价重三台俊，名超百郡良。焉知掖垣下，陈力自迷方。
玉律藏冰候，彤阶飞雪时。日寒消不尽，风定舞还迟。琼树留宸瞩，璇花入睿词。悬知穆天子，黄竹谩言诗。
晴风丽日满芳洲，柳色春筵祓锦流。皆言侍跸横汾宴，暂似乘槎天汉游。
山河千里国，城阙九重门。不睹皇居壮，安知天子尊。皇居帝里崤函谷，鹑野龙山侯甸服。五纬连影集星躔，八水分流横地轴。秦塞重关一百二，汉家离宫三十六。桂殿嶔岑对玉楼，椒房窈窕连金屋。三条九陌丽城隈，万户千门平旦开。复道斜通鳷鹊观，交衢直指凤凰台。剑履南宫入，簪缨北阙来。声名冠寰宇，文物象昭回。钩陈肃兰戺，璧沼浮槐市。铜羽应风回，金茎承露起。校文天禄阁，习战昆明水。朱邸抗平台，黄扉通戚里。平台戚里带崇墉，炊金馔玉待鸣钟。小堂绮帐三千户，大道青楼十二重。宝盖雕鞍金络马，兰窗绣柱玉盘龙。绣柱璇题粉壁映，锵金鸣玉王侯盛。王侯贵人多近臣，朝游北里暮南邻。陆贾分金将宴喜，陈遵投辖正留宾。赵李经过密，萧朱交结亲。丹凤朱城白日暮，青牛绀幰红尘度。侠客珠弹垂杨道，倡妇银钩采桑路。倡家桃李自芳菲，京华游侠盛轻肥。延年女弟双凤入，罗敷使君千骑归。同心结缕带，连理织成衣。春朝桂尊尊百味，秋夜兰灯灯九微。翠幌珠帘不独映，清歌宝瑟自相依。且论三万六千是，宁知四十九年非。古来荣利若浮云，人生倚伏信难分。始见田窦相移夺，俄闻卫霍有功勋。未厌金陵气，先开石椁文。朱门无复张公子，灞亭谁畏李将军。相顾百龄皆有待，居然万化咸应改。桂枝芳气已销亡，柏梁高宴今何在。春去春来苦自驰，争名争利徒尔为。久留郎署终难遇，空扫相门谁见知。当时一旦擅豪华，自言千载长骄奢。倏忽抟风生羽翼，须臾失浪委泥沙。黄雀徒巢桂，青门遂种瓜。黄金销铄素丝变，一贵一贱交情见。红颜宿昔白头新，脱粟布衣轻故人。故人有湮沦，新知无意气。灰死韩安国，罗伤翟廷尉。       
仆本多悲者，年来不悟春。登高一游目，始觉柳条新。杜陵犹识汉，桃源不辨秦。暂若升云雾，还似出嚣尘。赖得烟霞气，淹留攀桂人。
杨柳送行人，青青西入秦。谁家采桑女，楼上不胜春。盈盈灞水曲，步步春芳绿。红脸耀明珠，绛唇含白玉。回首渭桥东，遥怜春色同。青丝娇落日，缃绮弄春风。携笼长叹息，逶迟恋春色。看花若有情，倚树疑无力。薄暮思悠悠，使君南陌头。相逢不相识，归去梦青楼。
望苑长为客，商山遂不归。谁怜北陵井，未息汉阴机。
岁晏关雍空，风急河渭冰。薄游羁物役，微尚惬远凭。旅馆月宿永，闭扃云思兴。伊人美修夜，朋酒惠来称。交谈既清雅，琴吹亦凄凝。不逢君蹇涸，幽意长郁蒸。
上阳柳色唤春归，临渭桃花拂水飞。总为朝廷巡幸去，顿教京洛少光辉。昨从分陕山南口，驰道依依渐花柳。入关正投寒食前，还京遂落清明后。路上天心重豫游，御前恩赐特风流。便幕那能镂鸡子，行宫善巧帖毛球。渭桥南渡花如扑，麦陇青青断人目。汉家行树直新丰，秦地骊山抱温谷。香池春溜水初平，预欢浴日照京城。今岁随宜过寒食，明年陪宴作清明。
寒山上半空,临眺尽寰中。是日巡游处,晴光远近同。川明分渭水,树暗辨新丰。岩壑清音暮,天歌起大风。
千行发御柳，一叶下仙筇。青浦宸游至，朱城佳气浓。云霞交暮色，草树喜春容。蔼蔼天旗转，清笳入九重。
温谷媚新丰，骊山横半空。汤池薰水殿，翠木暖烟宫。起疾逾仙药，无私合圣功。始知尧舜德，心与万人同。
别馆芳菲上苑东，飞花澹荡御筵红。城临渭水天河静，阙对南山雨露通。绕殿流莺凡几树，当蹊乱蝶许多丛。春园既醉心和乐，共识皇恩造化同。
温泉启蛰气氛氲，渭浦归鸿日数群。骑仗联联环北极，鸣笳步步引南熏。松间彩殿笼佳气，山上朱旗绕瑞云。不知远梦华胥国，何如亲奉帝尧君。
青郊上巳艳阳年，紫禁皇游祓渭川。幸得欢娱承湛露，心同草树乐春天。
层观远沈沈，鸾旗九日临。帷宫压水岸，步辇入烟岑。枝上萸新采，樽中菊始斟。愿陪欢乐事，长与岁时深。
乘春祓禊逐风光，扈跸陪銮渭渚傍。还笑当时水滨老，衰年八十待文王。
尝闻夏太康，五弟训禽荒。我后来冬狩，三驱盛礼张。顺时鹰隼击，讲事武功扬。奔走未及去，翾飞岂暇翔。非熊从渭水，瑞翟想陈仓。此欲诚难纵，兹游不可常。子云陈羽猎，僖伯谏渔棠。得失鉴齐楚，仁思念禹汤。雍熙亮在宥，亭毒匪多伤。辛甲今为史，虞箴遂孔彰。
崖巘万寻悬，居高敞御筵。行戈疑驻日，步辇若登天。城阙雾中近，关河云外连。谬陪登岱驾，欣奉济汾篇。
青阳御紫微，白雪下彤闱。浃壤流天霈，绵区洒帝辉。水如银度烛，云似玉披衣。为得因风起，还来就日飞。
东城结宇敞千寻，北阙回舆具四临。丽日祥烟承罕毕，轻荑弱草藉衣簪。秦商重沓云岩近，河渭萦纡雾壑深。谬接鹓鸿陪赏乐，还欣鱼鸟遂飞沉。
睿德总无边，神皋择胜缘。二仪齐法驾，三会礼香筵。汉阙中黄近，秦山太白连。台疑观鸟日，池似刻鲸年。满月临真境，秋风入御弦。小臣叨下列，持管谬窥天。
上林花鸟暮春时，上巳陪游乐在兹。此日欣逢临渭赏，昔年空道济汾词。
上月重阳满,中天万乘来。萸依佩里发,菊向酒边开。圣泽烟云动,宸文象纬回。小臣无以答,愿奉亿千杯。
重九开科历，千龄逢圣纪。爰豫瞩秦垌，升高临灞涘。玉醴浮仙菊，琼筵荐芳芷。一闻帝舜歌，欢娱良未已。
暮节乘原野，宣游俯崖壁。秋登华实满，气严鹰隼击。仙菊含霜泛，圣藻临云锡。愿陪九九辰，长奉千千历。
九春风景足林泉，四面云霞敞御筵。花镂黄山绣作苑，草图玄灞锦为川。飞觞竞醉心回日，走马争先眼著鞭。喜奉仙游归路远，直言行乐不言旋。
睿赏叶通三，宸游契重九。兰将叶布席，菊用香浮酒。落日下桑榆，秋风歇杨柳。幸齐东户庆，希荐南山寿。
大汉昔未定，强秦犹擅场。中原逐鹿罢，高祖郁龙骧。经始谋帝座，兹焉壮未央。规模窥栋宇，表里浚城隍。群后崇长乐，中朝增建章。句陈被兰锜，乐府奏芝房。翡翠明珠帐，鸳鸯白玉堂。清晨宝鼎食，闲夜郁金香。天马来东道，佳人倾北方。何其赫隆盛，自谓宝灵长。历数有时尽，哀平嗟不昌。冰坚成巨猾，火德遂颓纲。奥位匪虚校，贪天竟速亡。魂神吁社稷，豹虎斗岩廊。金狄移灞岸，铜盘向洛阳。君王无处所，年代几荒凉。宫阙谁家域，蓁芜罥我裳。井田唯有草，海水变为桑。昔在高门内，于今岐路傍。馀基不可识，古墓列成行。狐兔惊魍魉，鸱鸟吓獝狂。空城寒日晚，平野暮云黄。烈烈樊青棘，萧萧吹白杨。千秋并万岁，空使咏歌伤。
素浐接宸居，青门盛祓除。摘兰喧凤野，浮藻溢龙渠。苑蝶飞殊懒，宫莺啭不疏。星移天上入，歌舞向储胥。
御气幸金方，凭高荐羽觞。魏文颁菊蕊，汉武赐萸房。秋变铜池色，晴添银树光。年年重九庆，日月奉天长。
陇山飞落叶，陇雁度寒天。愁见三秋水，分为两地泉。西流入羌郡，东下向秦川。征客重回首，肝肠空自怜。
棠棣日光辉，高襟应序归。来成鸿雁聚，去作凤凰飞。细草承轻传，惊花惨别衣。灞亭春有酒，岐路惜芬菲。
主第山门起灞川，宸游风景入初年。凤凰楼下交天仗，乌鹊桥头敞御筵。往往花间逢彩石，时时竹里见红泉。今朝扈跸平阳馆，不羡乘槎云汉边。
南渡轻冰解渭桥，东方树色起招摇。天子迎春取今夜，王公献寿用明朝。殿上灯人争烈火，宫中侲子乱驱妖。宜将岁酒调神药，圣祚千春万国朝。
汉宅规模壮，周都景命隆。西宾让东主，法驾幸天中。太史占星应，春官奏日同。旌门起长乐，帐殿出新丰。翕习黄山下，纡徐清渭东。金麾张画月，珠幰戴松风。是节严阴始，寒郊散野蓬。薄霜沾上路，残雪绕离宫。赐帛矜耆老，褰旒问小童。复除恩载洽，望秩礼新崇。臣忝承明召，多惭献赋雄。
汉王建都邑，渭水对青门。朝市俱东逝，坟陵共北原。荒凉萧相阙，芜没邵平园。全盛今何在，英雄难重论。故基仍岳立，遗堞尚云屯。当极土功壮，安知人力烦。天游戒东首，怀昔驻龙轩。何必金汤固，无如道德藩。微臣谅多幸，参乘偶殊恩。预此陈古事，敢奏兴亡言。
会府应文昌，商山镇国阳。闻君监郡史，暂罢尚书郎。王事嗟相失，人情贵不忘。累年同画省，四海接文场。点翰芳春色，传杯明月光。故交从此去，遥忆紫芝香。
宝马香车清渭滨，红桃碧柳禊堂春。皇情尚忆垂竿佐，天祚先呈捧剑人。
风后轩皇佐，云峰谢客居。承恩来翠岭，缔赏出丹除。飞盖松溪寂，清笳玉洞虚。窥岩详雾豹，过水略泉鱼。乡入无何有，时还上古初。伊皋羞过狭，魏丙服粗疏。白雪缘情降，青霞落卷舒。多惭郎署在，辄继国风馀。
銮舆上碧天，翠帟拖晴烟。绝崿纡仙径，层岩敞御筵。云披丹凤阙，日下黑龙川。更睹南熏奏，流声入管弦。
环潭澄晓色，叠嶂照秋影。幽致欣所逢，纷虑自兹屏。
秋豫凝仙览，宸游转翠华。呼鹰下鸟路，戏马出龙沙。紫菊宜新寿，丹萸辟旧邪。须陪长久宴，岁岁奉吹花。
皇情遍九垓，御辇驻昭回。路若随天转，人疑近日来。河看大禹凿，山见巨灵开。愿扈登封驾，常持荐寿杯。
廊庙心存岩壑中，銮舆瞩在灞城东。逍遥自在蒙庄子，汉主徒言河上公。
望幸三秋暮,登高九日初。朱旗巡汉苑,翠帟俯秦墟。宠极萸房遍,恩深菊酎馀。承欢何以答,万亿奉宸居。
重九临商节，登高出汉宫。正逢萸实满，还对菊花丛。霁云开就日，仙藻丽秋风。微臣预在镐，窃抃遂无穷。
远目瞰秦坰，重阳坐灞亭。既开黄菊酒，还降紫微星。箫鼓谙仙曲，山河入画屏。幸兹陪宴喜，无以效丹青。
重九开秋节，得一动宸仪。金风飘菊蕊，玉露泫萸枝。睿览八纮外，天文七曜披。临深应在即，居高岂忘危。
銮舆巡上苑，凤驾瞰层城。御座丹乌丽，宸居白鹤惊。玉旗萦桂叶，金杯泛菊英。九晨陪圣膳，万岁奉承明。
九秋光顺豫，重节霁良辰。登高识汉苑，问道侍轩臣。菊花浮秬鬯，萸房插缙绅。圣化边陲谧，长洲鸿雁宾。
重阳玉律应，万乘金舆出。风起韵虞弦，云开吐尧日。菊花浮圣酒，茱香挂衰质。欲知恩煦多，顺动观秋实。
重阳乘令序，四野开晴色。日月数初并，乾坤圣登极。菊黄迎酒泛，松翠凌霜直。游海难为深，负山徒倦力。
九日报仙家，三秋转岁华。呼鹰下鸟路，戏马出龙沙。簪挂丹萸蕊，杯浮紫菊花。所愿同微物，年年共辟邪。
御气三秋节，登高九曲门。桂筵罗玉俎，菊醴溢芳樽。遵渚归鸿度，承云舞鹤鶱。微臣滥陪赏，空荷圣明恩。
时和素秋节，宸豫紫机关。鹤似闻琴至，人疑宴镐还。旷望临平野，潺湲俯暝湾。无因酬大德，空此愧崇班。
春色东来度渭桥，青门垂柳百千条。长杨西连建章路，汉家林苑纷无数。萦花始遍合欢枝，游丝半罥相思树。春楼初日照南隅，柔条垂绿扫金铺。宝钗新梳倭堕髻，锦带交垂连理襦。自怜柳塞淹戎幕，银烛长啼愁梦著。芳树朝催玉管新，春风夜染罗衣薄。城头杨柳已如丝，今年花落去年时。折芳远寄相思曲，为惜容华难再持。
省俗恩将遍，巡方路稍回。寒随汾谷尽，春逐晋郊来。云骑传行漏，烟旄引从台。惠风初应律，和气正调梅。雅颂通宸咏，天文接曙台。灞陵桃李色，应待日华开。
好闲知在家，退迹何必深。不出人境外，萧条江海心。轩车自来往，空名对清阴。川涘将钓玉，乡亭期散金。素晖射流濑，翠色绵森林。曾为诗书癖，宁惟耕稼任。吾兄许微尚，枉道来相寻。朝庆老莱服，夕闲安道琴。文章遥颂美，寤寐增所钦。既郁苍生望，明时岂陆沉。
常爱南山游，因而尽原隰。数朝至林岭，百仞登嵬岌。石壮马径穷，苔色步缘入。物奇春状改，气远天香集。虚洞策杖鸣，低云拂衣湿。倚岩见庐舍，入户欣拜揖。问性矜勤劳，示心教澄习。玉英时共饭，芝草为余拾。境绝人不行，潭深鸟空立。一乘从此授，九转兼是给。辞处若轻飞，憩来唯吐吸。闲襟超已胜，回路倏而及。烟色松上深，水流山下急。渐平逢车骑，向晚睨城邑。峰在野趣繁，尘飘宦情涩。辛苦久为吏，劳生何妄执。日暮怀此山，悠然赋斯什。
忝职畿甸淹，滥陪时俊后。才轻策疲劣，势薄常驱走。牵役劳风尘，秉心在岩薮。宗贤开别业，形胜代希偶。竹绕清渭滨，泉流白渠口。逡巡期赏会，挥忽变星斗。逮此乘务闲，因而访幽叟。入来殊景物，行复洗纷垢。林静秋色多，潭深月光厚。盛香莲近拆，新味瓜初剖。滞拙怀隐沦，书之寄良友。
元巳秦中节，吾君灞上游。鸣銮通禁苑，别馆绕芳洲。鹓鹭千官列，鱼龙百戏浮。桃花春欲尽，谷雨夜来收。庆向尧樽祝，欢从楚棹讴。逸诗何足对，窅作掩东周。
陇右长亭堠，山阴古塞秋。不知呜咽水，何事向西流。
耳临清渭洗，心向白云闲。（《纪事》）
传闻圣主幸新丰，清跸鸣銮出禁中。细草终朝随步辇，垂杨几处绕行宫。千官扈从骊山北，万国来朝渭水东。此日小臣徒献赋，汉家谁复重扬雄。
凤扆朝碧落，龙图耀金镜。维岳降二臣，戴天临万姓。山川八校满，井邑三农竟。比屋皆可封，谁家不相庆。林疏远村出，野旷寒山静。帝城云里深，渭水天边映。佳气含风景，颂声溢歌咏。端拱能任贤，弥彰圣君圣。
复道通长乐，青门临上路。遥闻凤吹喧，闇识龙舆度。褰旒明四目，伏槛纡三顾。小苑接侯家，飞甍映宫树。商山原上碧，浐水林端素。银汉下天章，琼筵承湛露。将非富人宠，信以平戎故。从来简帝心，讵得回天步。
夜静群动息，时闻隔林犬。却忆山中时，人家涧西远。羡君明发去，采蕨轻轩冕。
寓目一萧散，销忧冀俄顷。青草肃澄陂，白云移翠岭。后沔通河渭，前山包鄢郢。松含风里声，花对池中影。地多齐后㿉，人带荆州瘿。徒思赤笔书，讵有丹砂井。心悲常欲绝，发乱不能整。青簟日何长，闲门昼方静。颓思茅檐下，弥伤好风景。
陌上新离别，苍茫四郊晦。登高不见君，故山复云外。远树蔽行人，长天隐秋塞。心悲宦游子，何处飞征盖。
端笏明光宫，历稔朝云陛。诏刊延阁书，高议平津邸。适意偶轻人，虚心削繁礼。盛得江左风，弥工建安体。高张多绝弦，截河有清济。严冬爽群木，伊洛方清泚。渭水冰下流，潼关雪中启。荷蓧几时还，尘缨待君洗。
落日山水好，漾舟信归风。探奇不觉远，因以缘源穷。遥爱云木秀，初疑路不同。安知清流转，偶与前山通。舍舟理轻策，果然惬所适。老僧四五人，逍遥荫松柏。朝梵林未曙，夜禅山更寂。道心及牧童，世事问樵客。暝宿长林下，焚香卧瑶席。涧芳袭人衣，山月映石壁。再寻畏迷误，明发更登历。笑谢桃源人，花红复来觌。
君心尚栖隐，久欲傍归路。在朝每为言，解印果成趣。晨鸡鸣邻里，群动从所务。农夫行饷田，闺妾起缝素。开轩御衣服，散帙理章句。时吟招隐诗，或制闲居赋。新晴望郊郭，日映桑榆暮。阴昼小苑城，微明渭川树。揆予宅闾井，幽赏何由屡。道存终不忘，迹异难相遇。此时惜离别，再来芳菲度。
斜阳照墟落，穷巷牛羊归。野老念牧童，倚杖候荆扉。雉雊麦苗秀，蚕眠桑叶稀。田夫荷锄至，相见语依依。即此羡闲逸，怅然吟式微。
昔余栖遁日，之子烟霞邻。共携松叶酒，俱篸竹皮巾。攀林遍岩洞，采药无冬春。谬以道门子，征为骖御臣。常恐丹液就，先我紫阳宾。夭促万涂尽，哀伤百虑新。迹峻不容俗，才多反累真。泣对双泉水，还山无主人。
终南有茅屋，前对终南山。终年无客常闭关，终日无心长自闲。不妨饮酒复垂钓，君但能来相往还。
晚下兮紫微，怅尘事兮多违。                 
寒山转苍翠，秋水日潺湲。倚杖柴门外，临风听暮蝉。渡头馀落日，墟里上孤烟。复值接舆醉，狂歌五柳前。
贫居依谷口，乔木带荒村。石路枉回驾，山家谁候门。渔舟胶冻浦，猎火烧寒原。唯有白云外，疏钟闻夜猿。
草色日向好，桃源人去稀。手持平子赋，目送老莱衣。每候山樱发，时同海燕归。今年寒食酒，应是返柴扉。
谷口疏钟动，渔樵稍欲稀。悠然远山暮，独向白云归。菱蔓弱难定，杨花轻易飞。东皋春草色，惆怅掩柴扉。
太乙近天都，连山接海隅。白云回望合，青霭入看无。分野中峰变，阴晴众壑殊。欲投人处宿，隔水问樵夫。
一从归白社，不复到青门。时倚檐前树，远看原上村。青菰临水拔，白鸟向山翻。寂寞於陵子，桔槔方灌园。
风劲角弓鸣，将军猎渭城。草枯鹰眼疾，雪尽马蹄轻。忽过新丰市，还归细柳营。回看射雕处，千里暮云平。
长乐青门外，宜春小苑东。楼开万井上，辇过百花中。画鹢移仙妓，金貂列上公。清歌邀落日，妙舞向春风。渭水明秦甸，黄山入汉宫。君王来祓禊，灞浐亦朝宗。
天子幸新丰，旌旗渭水东。寒山天仗外，温谷幔城中。奠玉群仙座，焚香太乙宫。出游逢牧马，罢猎见非熊。上宰无为化，明时太古同。灵芝三秀紫，陈粟万箱红。王礼尊儒教，天兵小战功。谋犹归哲匠，词赋属文宗。司谏方无阙，陈诗且未工。长吟吉甫颂，朝夕仰清风。
商山包楚邓，积翠蔼沉沉。驿路飞泉洒，关门落照深。野花开古戍，行客响空林。板屋春多雨，山城昼欲阴。丹泉通虢略，白羽抵荆岑。若见西山爽，应知黄绮心。
魏国应刘后，寂寥文雅空。漳河如旧日，之子继清风。阡陌铜台下，闾阎金虎中。送车盈灞上，轻骑出关东。相去千馀里，西园明月同。
高处敞招提，虚空讵有倪。坐看南陌骑，下听秦城鸡。眇眇孤烟起，芊芊远树齐。青山万井外，落日五陵西。眼界今无染，心空安可迷。
一公栖太白，高顶出风烟。梵流诸壑遍，花雨一峰偏。迹为无心隐，名因立教传。鸟来远语法，客去更安禅。昼涉松路尽，暮投兰若边。洞房隐深竹，清夜闻遥泉。向是云霞里，今成枕席前。岂唯暂留宿，服事将穷年。
闻道黄金地，仍开白玉田。掷山移巨石，咒岭出飞泉。猛虎同三径，愁猿学四禅。买香然绿桂，乞火踏红莲。草色摇霞上，松声泛月边。山河穷百二，世界接三千。梵宇聊凭视，王城遂渺然。灞陵才出树，渭水欲连天。远县分诸郭，孤村起白烟。望云思圣主，披雾隐群贤。薄宦惭尸素，终身拟尚玄。谁知草庵客，曾和柏梁篇。
渭水自萦秦塞曲,黄山旧绕汉宫斜。銮舆迥出千门柳,阁道回看上苑花。云里帝城双凤阙,雨中春树万人家。为乘阳气行时令,不是宸游玩物华。
不到东山向一年，归来才及种春田。雨中草色绿堪染，水上桃花红欲然。优娄比丘经论学，伛偻丈人乡里贤。披衣倒屣且相见，相欢语笑衡门前。
积雨空林烟火迟，蒸藜炊黍饷东菑。漠漠水田飞白鹭，阴阴夏木啭黄鹂。山中习静观朝槿，松下清斋折露葵。野老与人争席罢，海鸥何事更相疑。
新家孟城口，古木馀衰柳。来者复为谁，空悲昔人有。
飞鸟去不穷，连山复秋色。上下华子冈，惆怅情何极。
文杏裁为梁，香茅结为宇。不知栋里云，去作人间雨。
檀栾映空曲，青翠漾涟漪。暗入商山路，樵人不可知。
空山不见人，但闻人语响。返景入深林，复照青苔上。
秋山敛馀照，飞鸟逐前侣。彩翠时分明，夕岚无处所。
结实红且绿，复如花更开。山中傥留客，置此芙蓉杯。
仄径荫宫槐，幽阴多绿苔。应门但迎扫，畏有山僧来。
轻舸迎上客，悠悠湖上来。当轩对尊酒，四面芙蓉开。
轻舟南垞去，北垞淼难即。隔浦望人家，遥遥不相识。
吹箫凌极浦，日暮送夫君。湖上一回首，青山卷白云。
分行接绮树，倒影入清漪。不学御沟上，春风伤别离。
飒飒秋雨中，浅浅石溜泻。跳波自相溅，白鹭惊复下。
日饮金屑泉，少当千馀岁。翠凤翊文螭，羽节朝玉帝。
清浅白石滩，绿蒲向堪把。家住水东西，浣纱明月下。
北垞湖水北，杂树映朱阑。逶迤南川水，明灭青林端。
独坐幽篁里，弹琴复长啸。深林人不知，明月来相照。
木末芙蓉花，山中发红萼。涧户寂无人，纷纷开且落。
古人非傲吏，自阙经世务。偶寄一微官，婆娑数株树。
桂尊迎帝子，杜若赠佳人。椒浆奠瑶席，欲下云中君。
淼淼寒流广，苍苍秋雨晦。君问终南山，心知白云外。
依迟动车马，惆怅出松萝。忍别青山去，其如绿水何。
渭城朝雨浥轻尘，客舍青青杨柳春。劝君更尽一杯酒，西出阳关无故人。
柳条拂地不须折，松树披云从更长。藤花欲暗藏猱子，柏叶初齐养麝香。
林中空寂舍，阶下终南山。高卧一床上，回看六合间。浮云几处灭，飞鸟何时还。问义天人接，无心世界闲。谁知大隐者，兄弟自追攀。
山月晓仍在，林风凉不绝。殷勤如有情，惆怅令人别。
不远灞陵边，安居向十年。入门穿竹径，留客听山泉。鸟啭深林里，心闲落照前。浮名竟何益，从此愿栖禅。
结庐古城下，时登古城上。古城非畴昔，今人自来往。
落日松风起，还家草露晞。云光侵履迹，山翠拂人衣。
迢迢文杏馆，跻攀日已屡。南岭与北湖，前看复回顾。
明流纡且直，绿筱密复深。一径通山路，行歌望旧岑。
日夕见寒山，便为独往客。不知深林事，但有麏麚迹。
苍苍落日时，鸟声乱溪水。缘溪路转深，幽兴何时已。
飘香乱椒桂，布叶间檀栾。云日虽回照，森沉犹自寒。
门前宫槐陌，是向欹湖道。秋来山雨多，落叶无人扫。
当轩弥滉漾，孤月正裴回。谷口猿声发，风传入户来。
孤舟信一泊，南垞湖水岸。落日下崦嵫，清波殊淼漫。
空阔湖水广，青荧天色同。舣舟一长啸，四面来清风。
映池同一色，逐吹散如丝。结阴既得地，何谢陶家时。
濑声喧极浦，沿涉向南津。泛泛鸥凫渡，时时欲近人。
萦渟澹不流，金碧如可拾。迎晨含素华，独往事朝汲。
跂石复临水，弄波情未极。日下川上寒，浮云澹无色。
南山北垞下，结宇临欹湖。每欲采樵去，扁舟出菰蒲。
来过竹里馆，日与道相亲。出入唯山鸟，幽深无世人。
绿堤春草合，王孙自留玩。况有辛夷花，色与芙蓉乱。
好闲早成性，果此谐宿诺。今日漆园游，还同庄叟乐。
丹刺罥人衣，芳香留过客。幸堪调鼎用，愿君垂采摘。
积雨晦空曲，平沙灭浮彩。辋水去悠悠，南山复何在。
洛阳三月梨花飞，秦地行人春忆归。扬鞭走马城南陌，朝逢驿使秦川客。驿使前日发章台，传道长安春早来。棠梨宫中燕初至，葡萄馆里花正开。念此使人归更早，三月便达长安道。长安道上春可怜，摇风荡日曲江边。万户楼台临渭水，五陵花柳满秦川。秦川寒食盛繁华，游子春来不见家。斗鸡下杜尘初合，走马章台日半斜。章台帝城称贵里，青楼日晚歌钟起。贵里豪家白马骄，五陵年少不相饶。双双挟弹来金市，两两鸣鞭上渭桥。渭城桥头酒新熟，金鞍白马谁家宿。可怜锦瑟筝琵琶，玉壶清酒就倡家。小妇春来不解羞，娇歌一曲杨柳花。
前路入郑郊，尚经百馀里。马烦时欲歇，客归程未已。落日桑柘阴，遥村烟火起。西还不遑宿，中夜渡泾水。
朝来已握手，宿别更伤心。灞水行人渡，商山驿路深。故情君且足，谪宦我难任。直道皆如此，谁能泪满襟。
别业居幽处，到来生隐心。南山当户牖，沣水映园林。屋覆经冬雪，庭昏未夕阴。寥寥人境外，闲坐听春禽。
古人已不见，乔木竟谁过。寂寞首阳山，白云空复多。苍苔归地骨，皓首采薇歌。毕命无怨色，成仁其若何。我来入遗庙，时候微清和。落日吊山鬼，回风吹女萝。石崖向西豁，引领望黄河。千里一飞鸟，孤光东逝波。驱车层城路，惆怅此岩阿。
秦川朝望迥，日出正东峰。远近山河净，逶迤城阙重。秋声万户竹，寒色五陵松。客有归欤叹，凄其霜露浓。
知君官属大司农，诏幸骊山职事雄。岁发金钱供御府，昼看仙液注离宫。千岩曙雪旌门上，十月寒花辇路中。不睹声明与文物，自伤流滞去关东。
云华满高阁，苔色上钩栏。药草空阶静，梧桐返照寒。清吟可愈疾，携手暂同欢。坠叶和金磬，饥乌鸣露盘。伊流惜东别，灞水向西看。旧托含香署，云霄何足难。
长安渭桥路，行客别时心。献赋温泉毕，无媒魏阙深。黄莺啼就马，白日暗归林。三十名未立，君还惜寸阴。
停车渭阳暮，望望入秦京。不见鹓鸾道，如闻歌吹声。乡魂涉江水，客路指蒲城。独有故楼月，今来亭上明。
朝出猛兽林，躨跜登高峰。僮仆履云雾，随我行太空。羲和舒灵晖，倏忽西极通。回首望泾渭，隐隐如长虹。九逵合苍芜，五陵遥瞳矇。鹿游大明殿，雾湿华清宫。网罗蠛蠓时，顾齿熊罴锋。失途走江汉，不能有其功。气逐招摇星，魂随阊阖风。惟言宇宙清，复使车书同。林木被繁霜，合沓连山红。鹏鹗励羽翼，俯视荆棘丛。誓将食鶬鸮，然后归崆峒。
鬼方生猃狁，时寇卢龙营。帝念霍嫖姚，诏发咸林兵。天星下文阁，简师临我城。三陌观勇夫，五饵谋长缨。雷野大车发，震云灵鼓鸣。太华色莽苍，清渭风交横。胡马悲雨雪，诗人歌旆旌。阏氏为女奴，单于作边氓。神皇麒麟阁，大将不书名。
新宫骊山阴，龙衮时出豫。朝阳照羽仪，清吹肃逵路。群鸦随天车，夜满新丰树。所思在腐馀，不复忧霜露。河低宫阁深，灯影鼓钟曙。缤纷集寒枝，矫翼时相顾。冢宰收琳琅，侍臣尽鸳鹭。高举摩太清，永绝矰缴惧。兹禽亦翱翔，不以微小故。
东望春明门，驾言聊出游。南行小径尽，绿竹临清流。君出罢六安，居此澹忘忧。园林与城市，闾里随人幽。披颜辟衡闱，置酒登崇丘。山河临咫尺，宇宙穷寸眸。是时春载阳，佳气满皇州。宫殿碧云里，鸳鸯初命俦。良辰方在兹，志士安得休。成名苟有地，何必东陵侯。
庆门叠华组，盛列钟英彦。贞信发天姿，文明叶邦选。为情贵深远，作德齐隐见。别业在春山，怀归出芳甸。逖听多时友，招邀及浮贱。朝沿霸水穷，暮瞩蓝田遍。百花照阡陌，万木森乡县。涧净绿萝深，岩暄新鸟转。依然造华薄，豁尔开灵院。淹留火禁辰，愉乐弦歌宴。肃肃列樽俎，锵锵引缨弁。天籁激微风，阳光轹奔箭。以兹小人腹，不胜君子馔。是日既低迷，中宵方眄眩。枕上思独往，胸中理交战。碧云暗雨来，旧原芳色变。欢然自此绝，心赏何由见。鸿濛已笑云，列缺仍挥电。忽与去人远，俄逢归者便。想像玉泉宫，依稀明月殿。峰峦若登陟，水木以游衍。息心幸自忘，点翰仍留眷。恨无荆文璧，以答丹青绚。
华山薄游者，玄发当青春。道德同仙吏，尊卑即丈人。县城俯京路，获见官舍里。淹留琼树枝，谑浪春泉水。昔余在天目，总角奉游从。寒暑递来往，今复莲花峰。别情无远近，道别方愁予。孰想古人言，乃知悲风雨。
郊外亭皋远，野中岐路分。苑门临渭水，山翠杂春云。秦阁多遗典，吴台访阙文。君王思校理，莫滞清江濆。
落日临御沟，送君还北州。树凉征马去，路暝归人愁。吴岳夏云尽，渭河秋水流。东篱摘芳菊，想见竹林游。
相送陇山头，东西陇水流。从来心胆盛，今日为君愁。暗雪迷征路，寒云隐戍楼。唯馀旌旆影，相逐去悠悠。
儒有轻王侯，脱略当世务。本家蓝田下，非为渔弋故。无何困躬耕，且欲驰永路。幽居与君近，出谷同所骛。昨日辞石门，五年变秋露。云龙未相感，干谒亦已屡。子为黄绶羁，余忝蓬山顾。京门望西岳，百里见郊树。飞雨祠上来，霭然关中暮。驱车郑城宿，秉烛论往素。山月出华阴，开此河渚雾。清光比故人，豁达展心晤。冯公尚戢翼，元子仍跼步。拂衣易为高，沦迹难有趣。张范善终始，吾等岂不慕。罢酒当凉风，屈伸备冥数。
独饮灞上亭，寒山青门外。长云骤落日，桑枣寂已晦。古人驱驰者，宿此凡几代。佐邑由东南，岂不知进退。吾宗秉全璞，楚得璆琳最。茅山就一征，柏署起三载。道契非物理，神交无留碍。知我沧溟心，脱略腐儒辈。孟冬銮舆出，阳谷群臣会。半夜驰道喧，五侯拥轩盖。是时燕齐客，献术蓬瀛内。甚悦我皇心，得与王母对。贱臣欲干谒，稽首期殒碎。哲弟感我情，问易穷否泰。良马足尚踠，宝刀光未淬。昨闻羽书飞，兵气连朔塞。诸将多失律，庙堂始追悔。安能召书生，愿得论要害。戎夷非草木，侵逐使狼狈。虽有屠城功，亦有降虏辈。兵粮如山积，恩泽如雨霈。羸卒不可兴，碛地无足爱。若用匹夫策，坐令军围溃。不费黄金资，宁求白璧赉。明主忧既远，边事亦可大。荷宠务推诚，离言深慷慨。霜摇直指草，烛引明光珮。公论日夕阻，朝廷蹉跎会。孤城海门月，万里流光带。不应百尺松，空老钟山霭。
林卧情每闲，独游景常晏。时从灞陵下，垂钓往南涧。手携双鲤鱼，目送千里雁。悟彼飞有适，知此罹忧患。放之清冷泉，因得省疏慢。永怀青岑客，回首白云间。神超物无违，岂系名与宦。
鸿都有归客，偃卧滋阳村。轩冕无枉顾，清川照我门。空林网夕阳，寒鸟赴荒园。廓落时得意，怀哉莫与言。庭前有孤鹤，欲啄常翩翻。为我衔素书，吊彼颜与原。二君既不朽，所以慰其魂。
云起太华山，云山互明灭。东峰始含景，了了见松雪。羁人感幽栖，窅映转奇绝。欣然忘所疲，永望吟不辍。信宿百馀里，出关玩新月。何意昨来心，遇物遂迁别。人生屡如此，何以肆愉悦。
故园今在灞陵西，江畔逢君醉不迷。小弟邻庄尚渔猎，一封书寄数行啼。
梦寐升九崖，杳霭逢元君。遗我太白峰，寥寥辞垢氛。结宇在星汉，宴林闭氤氲。檐楹覆馀翠，巾舄生片云。时往溪水间，孤亭昼仍曛。松峰引天影，石濑清霞文。恬目缓舟趣，霁心投鸟群。春风又摇棹，潭岛花纷纷。
人录尚书事，家临御路傍。凿池通渭水，避暑借明光。印绶妻封邑，轩车子拜郎。宠因宫掖里，势极必先亡。
上方鸣夕磬，林下一僧还。密行传人少，禅心对虎闲。青松临古路，白月满寒山。旧识窗前桂，经霜更待攀。
征途逢浐水，忽似到秦川。借问朝天处，犹看落日边。映沙晴漾漾，出涧夜溅溅。欲寄西归恨，微波不可传。
羁心不自解，有别会沾衣。春草连天积，五陵远客归。十年经转战，几处便芳菲。想见函关路，行人去亦稀。
间世生贤宰，同心奉至尊。功高开北第，机静灌中园。入并蝉冠影，归分骑士喧。窗闻汉宫漏，家识杜陵源。献替常焚藁，优闲独对萱。花香逐荀令，草色对王孙。有地先开阁，何人不扫门。江湖难自退，明主托元元。
客心豁初霁，霁色暝玄灞。西向看夕阳，曈曈映桑柘。二贤诚逸足，千里陪征驾。古树枳道傍，人烟杜陵下。伊余在羁束，且复随造化。好道当有心，营生苦无暇。高贤幸兹偶，英达穷王霸。迢递客王程，裴回主人夜。一薰知异质，片玉谁齐价。同结丘中缘，尘埃自兹谢。
与子颇畴昔，常时仰英髦。弟兄尽公器，诗赋凌风骚。顷者游上国，独能光选曹。香名冠二陆，精鉴逢山涛。且副倚门望，莫辞趋府劳。桃花照彩服，草色连青袍。征马临素浐，离人倾浊醪。华山微雨霁，祠上残云高。而我倦栖屑，别君良郁陶。春风亦未已，旅思空滔滔。拙分甘弃置，穷居长蓬蒿。人生未鹍化，物议如鸿毛。迢递两乡别，殷勤一宝刀。清琴有古调，更向何人操。
对酒灞亭暮，相看愁自深。河边草已绿，此别难为心。关路迢迢匹马归，垂杨寂寂数莺飞。怜君献策十馀载，今日犹为一布衣。
一展慰久阔，寸心仍未伸。别时两童稚，及此俱成人。那堪适会面，遽已悲分首。客路向楚云，河桥对衰柳。送君匹马别河桥，汝南山郭寒萧条。今我单车复西上，郎去灞陵转惆怅。何处共伤离别心，明月亭亭两乡望。
春气满林香，春游不可忘。落花吹欲尽，垂柳折还长。桑女淮南曲，金鞍塞北装。行行小垂手，日暮渭川阳。
十五彩衣年，承欢慈母前。孝廉因岁贡，怀橘向秦川。四座推文举，中郎许仲宣。泛舟江上别，谁不仰神仙。
吾友太乙子，餐霞卧赤城。欲寻华顶去，不惮恶溪名。歇马凭云宿，扬帆截海行。高高翠微里，遥见石梁横。
北阙休上书，南山归敝庐。不才明主弃，多病故人疏。白发催年老，青阳逼岁除。永怀愁不寐，松月夜窗虚。
半空跻宝塔，晴望尽京华。竹绕渭川遍，山连上苑斜。四门开帝宅，阡陌俯人家。累劫从初地，为童忆聚沙。一窥功德见，弥益道心加。坐觉诸天近，空香送落花。
试登秦岭望秦川，遥忆青门春可怜。仲月送君从此去，瓜时须及邵平田。
苍苍云松，落落绮皓。春风尔来为阿谁，蝴蝶忽然满芳草。秀眉霜雪颜桃花，骨青髓绿长美好。称是秦时避世人，劝酒相欢不知老。各守麋鹿志，耻随龙虎争。欻起佐太子，汉王乃复惊。顾谓戚夫人，彼翁羽翼成。归来商山下，泛若云无情。举觞酹巢由，洗耳何独清。浩歌望嵩岳，意气还相倾。
三十六离宫，楼台与天通。阁道步行月，美人愁烟空。恩疏宠不及，桃李伤春风。淫乐意何极，金舆向回中。万乘出黄道，千旗扬彩虹。前军细柳北，后骑甘泉东。岂问渭川老，宁邀襄野童。但慕瑶池宴，归来乐未穷。
紫阁连终南，青冥天倪色。凭崖望咸阳，宫阙罗北极。万井惊画出，九衢如弦直。渭水银河清，横天流不息。朝野盛文物，衣冠何翕赩。厩马散连山，军容威绝域。伊皋运元化，卫霍输筋力。歌钟乐未休，荣去老还逼。圆光过满缺，太阳移中昃。不散东海金，何争西飞匿。无作牛山悲，恻怆泪沾臆。
豳谷稍稍振庭柯，泾水浩浩扬湍波。哀鸿酸嘶暮声急，愁云苍惨寒气多。忆昨去家此为客，荷花初红柳条碧。中宵出饮三百杯，明朝归揖二千石。宁知流寓变光辉，胡霜萧飒绕客衣。寒灰寂寞凭谁暖，落叶飘扬何处归。吾兄行乐穷曛旭，满堂有美颜如玉。赵女长歌入彩云，燕姬醉舞娇红烛。狐裘兽炭酌流霞，壮士悲吟宁见嗟。前荣后枯相翻覆，何惜馀光及棣华。
出门见南山，引领意无限。秀色难为名，苍翠日在眼。有时白云起，天际自舒卷。心中与之然，托兴每不浅。何当造幽人，灭迹栖绝巘。
浮阳灭霁景，万物生秋容。登楼送远目，伏槛观群峰。原野旷超缅，关河纷杂重。清晖映竹日，翠色明云松。蹈海寄遐想，还山迷旧踪。徒然迫晚暮，未果谐心胸。结桂空伫立，折麻恨莫从。思君达永夜，长乐闻疏钟。
我游东亭不见君，沙上行将白鹭群。白鹭行时散飞去，又如雪点青山云。欲往泾溪不辞远，龙门蹙波虎眼转。杜鹃花开春已阑，归向陵阳钓鱼晚。
蓝岑竦天壁，突兀如鲸额。奔蹙横澄潭，势吞落星石。沙带秋月明，水摇寒山碧。佳境宜缓棹，清辉能留客。恨君阻欢游，使我自惊惕。所期俱卜筑，结茅炼金液。
西出苍龙门，南登白鹿原。欲寻商山皓，犹恋汉皇恩。水国远行迈，仙经深讨论。洗心向溪月，清耳敬亭猿。筑室在人境，闭门无世喧。多君枉高驾，赠我以微言。交乃意气合，道因风雅存。别离有相思，瑶瑟与金樽。
何处名僧到水西，乘舟弄月宿泾溪。平明别我上山去，手携金策踏云梯。腾身转觉三天近，举足回看万岭低。谑浪肯居支遁下，风流还与远公齐。此度别离何日见，相思一夜暝猿啼。
送君灞陵亭，灞水流浩浩。上有无花之古树，下有伤心之春草。我向秦人问路歧，云是王粲南登之古道。古道连绵走西京，紫阙落日浮云生。正当今夕断肠处，黄鹂愁绝不忍听。
泾川三百里，若耶羞见之。锦石照碧山，两边白鹭鸶。佳境千万曲，客行无歇时。上有琴高水，下有陵阳祠。仙人不见我，明月空相知。问我何事来，卢敖结幽期。蓬山振雄笔，绣服挥清词。江湖发秀色，草木含荣滋。置酒送惠连，吾家称白眉。愧无海峤作，敢阙河梁诗。见尔复几朝，俄然告将离。中流漾彩鹢，列岸丛金羁。叹息苍梧凤，分栖琼树枝。清晨各飞去，飘落天南垂。望极落日尽，秋深暝猿悲。寄情与流水，但有长相思。
太华三芙蓉，明星玉女峰。寻仙下西岳，陶令忽相逢。问我将何事，湍波历几重。貂裘非季子，鹤氅似王恭。谬忝燕台召，而陪郭隗踪。水流知入海，云去或从龙。树绕芦洲月，山鸣鹊镇钟。还期如可访，台岭荫长松。
昔献长杨赋，天开云雨欢。当时待诏承明里，皆道扬雄才可观。敕赐飞龙二天马，黄金络头白玉鞍。浮云蔽日去不返，总为秋风摧紫兰。角巾东出商山道，采秀行歌咏芝草。路逢园绮笑向人，两君解来一何好。闻道金陵龙虎盘，还同谢脁望长安。千峰夹水向秋浦，五松名山当夏寒。铜井炎炉歊九天，赫如铸鼎荆山前。陶公矍铄呵赤电，回禄睢盱扬紫烟。此中岂是久留处，便欲烧丹从列仙。爱听松风且高卧，飕飕吹尽炎氛过。登崖独立望九州，阳春欲奏谁相和。闻君往年游锦城，章仇尚书倒屣迎。飞笺络绎奏明主，天书降问回恩荣。肮脏不能就珪组，至今空扬高蹈名。夫子工文绝世奇，五松新作天下推。吾非谢尚邀彦伯，异代风流各一时，一时相逢乐在今。袖拂白云开素琴，弹为三峡流泉音。从兹一别武陵去，去后桃花春水深。
暮从碧山下，山月随人归。却顾所来径，苍苍横翠微。相携及田家，童稚开荆扉。绿竹入幽径，青萝拂行衣。欢言得所憩，美酒聊共挥。长歌吟松风，曲尽河星稀。我醉君复乐，陶然共忘机。
南登杜陵上，北望五陵间。秋水明落日，流光灭远山。
西上太白峰，夕阳穷登攀。太白与我语，为我开天关。愿乘泠风去，直出浮云间。举手可近月，前行若无山。一别武功去，何时复见还。
白发四老人，昂藏南山侧。偃卧松雪间，冥翳不可识。云窗拂青霭，石壁横翠色。龙虎方战争，于焉自休息。秦人失金镜，汉祖升紫极。阴虹浊太阳，前星遂沦匿。一行佐明圣，倏起生羽翼。功成身不居，舒卷在胸臆。窅冥合元化，茫昧信难测。飞声塞天衢，万古仰遗则。
我来南山阳，事事不异昔。却寻溪中水，还望岩下石。蔷薇缘东窗，女萝绕北壁。别来能几日，草木长数尺。且复命酒樽，独酌陶永夕。
杜陵贤人清且廉，东谿卜筑岁将淹。宅近青山同谢脁，门垂碧柳似陶潜。好鸟迎春歌后院，飞花送酒舞前檐。客到但知留一醉，盘中只有水晶盐。
与君十五侍皇闱，晓拂炉烟上赤墀。花开汉苑经过处，雪下骊山沐浴时。近臣零落今犹在，仙驾飘飖不可期。此日相逢思旧日，一杯成喜亦成悲。
却足甘为笑，闲居梦杜陵。残莺知夏浅，社雨报年登。流麦非关忘，收书独不能。自然忧旷职，缄此谢良朋。
绝岸临西野，旷然尘事遥。清川下逦迤，茅栋上岧峣。玩月爱佳夕，望山属清朝。俯砌视归翼，开襟纳远飙。等陶辞小秩，效朱方负樵。闲游忽无累，心迹随景超。明世重才彦，雨露降丹霄。群公正云集，独予忻寂寥。
束带自衡门，奉命宰王畿。君侯枉高鉴，举善掩瑕疵。斯民本已安，工拙两无施。何以酬明德，岁晏不磷缁。时节乃来集，欣怀方载驰。平明大府开，一得拜光辉。温如春风至，肃若严霜威。群属所载瞻，而忘倦与饥。公堂燕华筵，礼罢复言辞。将从平门道，憩车沣水湄。山川降嘉岁，草木蒙润滋。孰云还本邑，怀恋独迟迟。
凄凄感时节，望望临沣涘。翠岭明华秋，高天澄遥滓。川寒流愈迅，霜交物初委。林叶索已空，晨禽迎飙起。时菊乃盈泛，浊醪自为美。良游虽可娱，殷念在之子。人生不自省，营欲无终已。孰能同一酌，陶然冥斯理。
养病惬清夏，郊园敷卉木。窗夕含涧凉，雨馀爱筠绿。披怀始高咏，对琴转幽独。仰子游群英，吐词如兰馥。还闻枉嘉藻，伫望延昏旭。唯见草青青，闭户沣水曲。
寂寞到城阙，惆怅返柴荆。端居无所为，念子远徂征。夏昼人已息，我怀独未宁。忽从东斋起，兀兀寻涧行。罥挂丛榛密，披玩孤花明。旷然西南望，一极山水情。周览同游处，逾恨阻音形。壮图非旦夕，君子勤令名。勿复久留燕，蹉跎在北京。
临流一舒啸，望山意转延。隔林分落景，馀霞明远川。首起趣东作，已看耘夏田。一从民里居，岁月再徂迁。昧质得全性，世名良自牵。行忻携手归，聊复饮酒眠。
万木丛云出香阁，西连碧涧竹林园。高斋犹宿远山曙，微霰下庭寒雀喧。道心淡泊对流水，生事萧疏空掩门。时忆故交那得见，晓排阊阖奉明恩。
芳园知夕燕，西郊已独还。谁言不同赏，俱是醉花间。
思怀在云阙，泊素守中林。出处虽殊迹，明月两知心。
暝色起烟阁，沉抱积离忧。况兹风雨夜，萧条梧叶秋。空宇感凉至，颓颜惊岁周。日夕游阙下，山水忆同游。
华簪岂足恋，幽林徒自违。遥知别后意，寂寞掩郊扉。回首昆池上，更羡尔同归。
禁火暧佳辰，念离独伤抱。见此野田花，心思杜陵道。联骑定何时，予今颜已老。
雨中禁火空斋冷，江上流莺独坐听。把酒看花想诸弟，杜陵寒食草青青。
苍山何郁盘，飞阁凌上清。先帝昔好道，下元朝百灵。白云已萧条，麋鹿但纵横。泉水今尚暖，旧林亦青青。我念绮襦岁，扈从当太平。小臣职前驱，驰道出灞亭。翻翻日月旗，殷殷鼙鼓声。万马自腾骧，八骏按辔行。日出烟峤绿，氛氲丽层甍。登临起遐想，沐浴欢圣情。朝燕咏无事，时丰贺国祯。日和弦管音，下使万室听。海内凑朝贡，贤愚共欢荣。合沓车马喧，西闻长安城。事往世如寄，感深迹所经。申章报兰藻，一望双涕零。
紫阁西边第几峰，茅斋夜雪虎行踪。遥看黛色知何处，欲出山门寻暮钟。
远迹出尘表，寓身双树林。如何小子伉，亦有超世心。担书从我游，携手广川阴。云开夏郊绿，景晏青山沉。对榻遇清夜，献诗合雅音。所推苟礼数，于性道岂深。隐拙在冲默，经世昧古今。无为率尔言，可以致华簪。
客从东方来，衣上灞陵雨。问客何为来，采山因买斧。冥冥花正开，飏飏燕新乳。昨别今已春，鬓丝生几缕。
少事武皇帝，无赖恃恩私。身作里中横，家藏亡命儿。朝持樗蒲局，暮窃东邻姬。司隶不敢捕，立在白玉墀。骊山风雪夜，长杨羽猎时。一字都不识，饮酒肆顽痴。武皇升仙去，憔悴被人欺。读书事已晚，把笔学题诗。两府始收迹，南宫谬见推。非才果不容，出守抚茕嫠。忽逢杨开府，论旧涕俱垂。坐客何由识，惟有故人知。
一来当复去，犹此厌樊笼。况我林栖子，朝服坐南宫。唯独问啼鸟，还如沣水东。
今日重九宴，去岁在京师。聊回出省步，一赴郊园期。嘉节始云迈，周辰已及兹。秋山满清景，当赏属乖离。凋散民里阔，摧翳众木衰。楼中一长啸，恻怆起凉飔。
凌雾朝阊阖，落日返清川。簪组方暂解，临水一翛然。昆弟忻来集，童稚满眼前。适意在无事，携手望秋田。南岭横爽气，高林绕遥阡。野庐不锄理，翳翳起荒烟。名秩斯逾分，廉退愧不全。已想平门路，晨骑复言旋。
登高创危构，林表见川流。微雨飒已至，萧条川气秋。下寻密竹尽，忽旷沙际游。纡曲水分野，绵延稼盈畴。寒花明废墟，樵牧笑榛丘。云水成阴澹，竹树更清幽。适自恋佳赏，复兹永日留。
野水滟长塘，烟花乱晴日。氤氲绿树多，苍翠千山出。游鱼时可见，新荷尚未密。屡往心独闲，恨无理人术。
夏雨万壑凑，沣涨暮浑浑。草木盈川谷，澶漫一平吞。槎梗方瀰泛，涛沫亦洪翻。北来注泾渭，所过无安源。云岭同昏黑，观望悸心魂。舟人空敛棹，风波正自奔。
今朝把酒复惆怅，忆在杜陵田舍时。明年九日知何处，世难还家未有期。
何人树萱草，对此郡斋幽。本是忘忧物，今夕重生忧。丛疏露始滴，芳馀蝶尚留。还思杜陵圃，离披风雨秋。
苍岑古仙子，清庙閟华容。千载去寥廓，白云遗旧踪。归来灞陵上，犹见最高峰。
豪家沽酒长安陌，一旦起楼高百尺。碧疏玲珑含春风，银题彩帜邀上客。回瞻丹凤阙，直视乐游苑。四方称赏名已高，五陵车马无近远。晴景悠扬三月天，桃花飘俎柳垂筵。繁丝急管一时合，他垆邻肆何寂然。主人无厌且专利，百斛须臾一壶费。初醲后薄为大偷，饮者知名不知味。深门潜酝客来稀，终岁醇醲味不移。长安酒徒空扰扰，路傍过去那得知。
二十登汉朝，英声迈今古。适从东方来，又欲谒明主。犹酣新丰酒，尚带灞陵雨。邂逅两相逢，别来问寒暑。宁知白日晚，暂向花间语。忽闻长乐钟，走马东西去。
出身天宝今年几，顽钝如锤命如纸。作官不了却来归，还是杜陵一男子。北风惨惨投温泉，忽忆先皇游幸年。身骑厩马引天仗，直入华清列御前。玉林瑶雪满寒山，上升玄阁游绛烟。平明羽卫朝万国，车马合沓溢四鄽。蒙恩每浴华池水，扈猎不蹂渭北田。朝廷无事共欢燕，美人丝管从九天。一朝铸鼎降龙驭，小臣髯绝不得去。今来萧瑟万井空，唯见苍山起烟雾。可怜蹭蹬失风波，仰天大叫无奈何。弊裘羸马冻欲死，赖遇主人杯酒多。
龙池宫里上皇时，罗衫宝带香风吹。满朝豪士今已尽，欲话旧游人不知。白沙亭上逢吴叟，爱客脱衣且沽酒。问之执戟亦先朝，零落难艰却负樵。亲观文物蒙雨露，见我昔年侍丹霄。冬狩春祠无一事，欢游洽宴多颁赐。尝陪月夕竹宫斋，每返温泉灞陵醉。星岁再周十二辰，尔来不语今为君。盛时忽去良可恨，一生坎壈何足云。
君不见开元至化垂衣裳，厌坐明堂朝万方。     
避马台中贵，登车岭外遥。还因贡赋礼，来谒大明朝。地入商山路，乡连渭水桥。承恩返南越，尊酒重相邀。
一驿过一驿，驿骑如星流。平明发咸阳，暮及陇山头。陇水不可听，呜咽令人愁。沙尘扑马汗，雾露凝貂裘。西来谁家子，自道新封侯。前月发安西，路上无停留。都护犹未到，来时在西州。十日过沙碛，终朝风不休。马走碎石中，四蹄皆血流。万里奉王事，一身无所求。也知塞垣苦，岂为妻子谋。山口月欲出，先照关城楼。溪流与松风，静夜相飕飗。别家赖归梦，山塞多离忧。与子且携手，不愁前路修。
太乙连太白，两山知几重。路盘石门窄，匹马行才通。日西倒山寺，林下逢支公。昨夜山北时，星星闻此钟。秦女去已久，仙台在中峰。箫声不可闻，此地留遗踪。石潭积黛色，每岁投金龙。乱流争迅湍，喷薄如雷风。夜来闻清磬，月出苍山空。空山满清光，水树相玲珑。回廊映密竹，秋殿隐深松。灯影落前谿，夜宿水声中。爱兹林峦好，结宇向谿东。相识唯山僧，邻家一钓翁。林晚栗初拆，枝寒梨已红。物幽兴易惬，事胜趣弥浓。愿谢区中缘，永依金人宫。寄报乘辇客，簪裾尔何容。
王生今才子，时辈咸所仰。何当见颜色，终日劳梦想。驱车到关下，欲往阻河广。满日徒春华，思君罢心赏。开门见太华，朝日映高掌。忽觉莲花峰，别来更如长。无心顾微禄，有意在独往。不负林中期，终当出尘网。
渭上秋雨过，北风何骚骚。天晴诸山出，太白峰最高。主人东溪老，两耳生长毫。远近知百岁，子孙皆二毛。中庭井阑上，一架猕猴桃。石泉饭香粳，酒瓮开新槽。爱兹田中趣，始悟世上劳。我行有胜事，书此寄尔曹。
昨夜云际宿，旦从西峰回。不见林中僧，微雨潭上来。诸峰皆青翠，秦岭独不开。石鼓有时鸣，秦王安在哉。东南云开处，突兀猕猴台。崖口悬瀑流，半空白皑皑。喷壁四时雨，傍村终日雷。北瞻长安道，日夕生尘埃。若访张仲蔚，衡门满蒿莱。
祁乐后来秀，挺身出河东。往年诣骊山，献赋温泉宫。天子不召见，挥鞭遂从戎。前月还长安，囊中金已空。有时忽乘兴，画出江上峰。床头苍梧云，帘下天台松。忽如高堂上，飒飒生清风。五月火云屯，气烧天地红。鸟且不敢飞，子行如转蓬。少华与首阳，隔河势争雄。新月河上出，清光满关中。置酒灞亭别，高歌披心胸。君到故山时，为谢五老翁。
塔势如涌出，孤高耸天宫。登临出世界，磴道盘虚空。突兀压神州，峥嵘如鬼工。四角碍白日，七层摩苍穹。下窥指高鸟，俯听闻惊风。连山若波涛，奔凑似朝东。青槐夹驰道，宫馆何玲珑。秋色从西来，苍然满关中。五陵北原上，万古青濛濛。净理了可悟，胜因夙所宗。誓将挂冠去，觉道资无穷。
敛迹归山田，息心谢时辈。昼还草堂卧，但与双峰对。兴来恣佳游，事惬符胜概。著书高窗下，日夕见城内。曩为世人误，遂负平生爱。久与林壑辞，及来松杉大。偶兹近精庐，屡得名僧会。有时逐樵渔，尽日不冠带。崖口上新月，石门破苍霭。色向群木深，光摇一潭碎。缅怀郑生谷，颇忆严子濑。胜事犹可追，斯人邈千载。
吾窃悲此生，四十幸未老。一朝逢世乱，终日不自保。胡兵夺长安，宫殿生野草。伤心五陵树，不见二京道。我皇在行军，兵马日浩浩。胡雏尚未灭，诸将恳征讨。昨闻咸阳败，杀戮净如扫。积尸若丘山，流血涨丰镐。干戈碍乡国，豺虎满城堡。村落皆无人，萧条空桑枣。儒生有长策，无处豁怀抱。块然伤时人，举首哭苍昊。早知逢世乱，少小谩读书。悔不学弯弓，向东射狂胡。偶从谏官列，谬向丹墀趋。未能匡吾君，虚作一丈夫。抚剑伤世路，哀歌泣良图。功业今已迟，览镜悲白须。平生抱忠义，不敢私微躯。
青门金锁平旦开，城头日出使车回。青门柳枝正堪折，路傍一日几人别。东出青门路不穷，驿楼官树灞陵东。花扑征衣看似绣，云随去马色疑骢。胡姬酒垆日未午，丝绳玉缸酒如乳。灞头落花没马蹄，昨夜微雨花成泥。黄鹂翅湿飞转低，关东尺书醉懒题。须臾望君不可见，扬鞭飞鞚疾如箭。借问使乎何时来，莫作东飞伯劳西飞燕。
君不闻胡笳声最悲，紫髯绿眼胡人吹。吹之一曲犹未了，愁杀楼兰征戍儿。凉秋八月萧关道，北风吹断天山草。昆仑山南月欲斜，胡人向月吹胡笳。胡笳怨兮将送君，秦山遥望陇山云。边城夜夜多愁梦，向月胡笳谁喜闻。
三月灞陵春已老，故人相逢耐醉倒。瓮头春酒黄花脂，禄米只充沽酒资。长安城中足年少，独共韩侯开口笑。桃花点地红斑斑，有酒留君且莫还。与君兄弟日携手，世上虚名好是闲。
闻有胡僧在太白，兰若去天三百尺。一持楞伽入中峰，世人难见但闻钟。窗边锡杖解两虎，床下钵盂藏一龙。草衣不针复不线，两耳垂肩眉覆面。此僧年几那得知，手种青松今十围。心将流水同清净，身与浮云无是非。商山老人已曾识，愿一见之何由得。山中有僧人不知，城里看山空黛色。
井上桐叶雨，灞亭卷秋风。故人适战胜，匹马归山东。问君今年三十几，能使香名满人耳。君不见三峰直上五千仞，见君文章亦如此。     
关门锁归客，一夜梦还家。月落河上晓，遥闻秦树鸦。长安二月归正好，杜陵树边纯是花。
秦山数点似青黛，渭上一条如白练。京师故人不可见，寄将两眼看飞燕。
云送关西雨，风传渭北秋。孤灯然客梦，寒杵捣乡愁。滩上思严子，山中忆许由。苍生今有望，飞诏下林丘。
当年最称意，数子不如君。战胜时偏许，名高人共闻。半天城北雨，斜日灞西云。科斗皆成字，无令错古文。
野店临官路，重城压御堤。山开灞水北，雨过杜陵西。归梦秋能作，乡书醉懒题。桥回忽不见，征马尚闻嘶。
客舍见春草，忽闻思旧山。看君灞陵去，匹马成皋还。对酒风与雪，向家河复关。因悲宦游子，终岁无时闲。
夫子不自炫，世人知者稀。来倾阮氏酒，去著老莱衣。渭北草新出，关东花欲飞。楚王犹自惑，宋玉且将归。
昨日山有信，只今耕种时。遥传杜陵叟，怪我还山迟。独向潭上酌，无人林下棋。东谿忆汝处，闲卧对鸬鹚。
卿家送爱子，愁见灞头春。草羡青袍色，花随黄绶新。县西函谷路，城北大阳津。日暮征鞍去，东郊一片尘。
诏出未央宫，登坛近总戎。上公周太保，副相汉司空。弓抱关西月，旗翻渭北风。弟兄皆许国，天地荷成功。
送客飞鸟外，城头楼最高。樽前遇风雨，窗里动波涛。谒帝向金殿，随身唯宝刀。相思灞陵月，只有梦偏劳。
灞上柳枝黄，垆头酒正香。春流饮去马，暮雨湿行装。驿路通函谷，州城接太行。覃怀人总喜，别驾得王祥。
斗酒渭城边，垆头耐醉眠。梨花千树雪，杨叶万条烟。惜别添壶酒，临岐赠马鞭。看君颍上去，新月到家圆。
万顷浸天色，千寻穷地根。舟移城入树，岸阔水浮村。闲鹭惊箫管，潜虬傍酒樽。暝来呼小吏，列火俨归轩。
载酒入天色，水凉难醉人。清摇县郭动，碧洗云山新。吹笛惊白鹭，垂竿跳紫鳞。怜君公事后，陂上日娱宾。
高阁逼诸天，登临近日边。晴开万井树，愁看五陵烟。槛外低秦岭，窗中小渭川。早知清净理，常愿奉金仙。
谷口来相访，空斋不见君。涧花然暮雨，潭树暖春云。门径稀人迹，檐峰下鹿群。衣裳与枕席，山霭碧氛氲。
回风度雨渭城西，细草新花踏作泥。秦女峰头雪未尽，胡公陂上日初低。愁窥白发羞微禄，悔别青山忆旧谿。闻道辋川多胜事，玉壶春酒正堪携。
归去新战胜，盛名人共闻。乡连渭川树，家近条山云。夫子能好学，圣朝全用文。弟兄负世誉，词赋超人群。雨气醒别酒，城阴低暮曛。遥知出关后，更有一终军。
渭水东流去，何时到雍州。凭添两行泪，寄向故园流。
初程莫早发，且宿灞桥头。
夕膳望东周，晨装不少留。酒中同乐事，关外越离忧。座湿秦山雨，庭寒渭水秋。何当鹰隼击，来拂故林游。
闲琴开旅思，清夜有愁心。圆月正当户，微风犹在林。苍茫孤亭上，历乱多秋音。言念待明发，东山幽意深。
征战初休草又衰，咸阳晚眺泪堪垂。去路全无千里客，秋田不见五陵儿。秦家故事随流水，汉代高坟对石碑。回首青山独不语，羡君谈笑万年枝。
大名掩诸古，独断无不适。德遂天下宗，官为幕中客。骊山浮云散，灞岸零雨夕。请业非远期，圆光再生魄。
夫子高世迹，时人不可攀。今予亦云幸，谬得承温颜。良策资入幕，遂行从近关。青春灞亭别，此去何时还。
香界泯群有，浮图岂诸相。登临骇孤高，披拂欣大壮。言是羽翼生，迥出虚空上。顿疑身世别，乃觉形神王。宫阙皆户前，山河尽檐向。秋风昨夜至，秦塞多清旷。千里何苍苍，五陵郁相望。盛时惭阮步，末宦知周防。输效独无因，斯焉可游放。
践更登陇首，远别指临洮。为问关山事，何如州县劳。军容随赤羽，树色引青袍。谁断单于臂，今年太白高。
怅望日千里，如何今二毛。犹思阳谷去，莫厌陇山高。倚马见雄笔，随身唯宝刀。料君终自致，勋业在临洮。
行子对飞蓬，金鞭指铁骢。功名万里外，心事一杯中。虏障燕支北，秦城太白东。离魂莫惆怅，看取宝刀雄。
高标跨苍天，烈风无时休。自非旷士怀，登兹翻百忧。方知象教力，足可追冥搜。仰穿龙蛇窟，始出枝撑幽。七星在北户，河汉声西流。羲和鞭白日，少昊行清秋。秦山忽破碎，泾渭不可求。俯视但一气，焉能辨皇州。回首叫虞舜，苍梧云正愁。惜哉瑶池饮，日晏昆仑丘。黄鹄去不息，哀鸣何所投。君看随阳雁，各有稻粱谋。
岑参兄弟皆好奇，携我远来游渼陂。天地黤惨忽异色，波涛万顷堆琉璃。琉璃汗漫泛舟入，事殊兴极忧思集。鼍作鲸吞不复知，恶风白浪何嗟及。主人锦帆相为开，舟子喜甚无氛埃。凫鹥散乱棹讴发，丝管啁啾空翠来。沈竿续蔓深莫测，菱叶荷花静如拭。宛在中流渤澥清，下归无极终南黑。半陂已南纯浸山，动影袅窕冲融间。船舷暝戛云际寺，水面月出蓝田关。此时骊龙亦吐珠，冯夷击鼓群龙趋。湘妃汉女出歌舞，金支翠旗光有无。咫尺但愁雷雨至，苍茫不晓神灵意。少壮几时奈老何，向来哀乐何其多。
高台面苍陂，六月风日冷。蒹葭离披去，天水相与永。怀新目似击，接要心已领。仿像识鲛人，空蒙辨鱼艇。错磨终南翠，颠倒白阁影。崷崒增光辉，乘陵惜俄顷。劳生愧严郑，外物慕张邴。世复轻骅骝，吾甘杂蛙黾。知归俗可忽，取适事莫并。身退岂待官，老来苦便静。况资菱芡足，庶结茅茨迥。从此具扁舟，弥年逐清景。
东山气鸿濛，宫殿居上头。君来必十月，树羽临九州。阴火煮玉泉，喷薄涨岩幽。有时浴赤日，光抱空中楼。阆风入辙迹，旷原延冥搜。沸天万乘动，观水百丈湫。幽灵斯可佳，王命官属休。初闻龙用壮，擘石摧林丘。中夜窟宅改，移因风雨秋。倒悬瑶池影，屈注苍江流。味如甘露浆，挥弄滑且柔。翠旗澹偃蹇，云车纷少留。箫鼓荡四溟，异香泱漭浮。鲛人献微绡，曾祝沈豪牛。百祥奔盛明，古先莫能俦。坡陀金虾蟆，出见盖有由。至尊顾之笑，王母不肯收。复归虚无底，化作长黄虬。飘飘青琐郎，文彩珊瑚钩。浩歌渌水曲，清绝听者愁。
先帝昔晏驾，兹山朝百灵。崇冈拥象设，沃野开天庭。即事壮重险，论功超五丁。坡陀因厚地，却略罗峻屏。云阙虚冉冉，风松肃泠泠。石门霜露白，玉殿莓苔青。宫女晚知曙，祠官朝见星。空梁簇画戟，阴井敲铜瓶。中使日夜继，惟王心不宁。岂徒恤备享，尚谓求无形。孝理敦国政，神凝推道经。瑞芝产庙柱，好鸟鸣岩扃。高岳前嵂崒，洪河左滢濙。金城蓄峻址，沙苑交回汀。永与奥区固，川原纷眇冥。居然赤县立，台榭争岧亭。官属果称是，声华真可听。王刘美竹润，裴李春兰馨。郑氏才振古，啖侯笔不停。遣辞必中律，利物常发硎。绮绣相展转，琳琅愈青荧。侧闻鲁恭化，秉德崔瑗铭。太史候凫影，王乔随鹤翎。朝仪限霄汉，容思回林坰。轗轲辞下杜，飘飖陵浊泾。诸生旧短褐，旅泛一浮萍。荒岁儿女瘦，暮途涕泗零。主人念老马，廨署容秋萤。流寓理岂惬，穷愁醉未醒。何当摆俗累，浩荡乘沧溟。
杜陵有布衣，老大意转拙。许身一何愚，窃比稷与契。居然成濩落，白首甘契阔。盖棺事则已，此志常觊豁。穷年忧黎元，叹息肠内热。取笑同学翁，浩歌弥激烈。非无江海志，萧洒送日月。生逢尧舜君，不忍便永诀。当今廊庙具，构厦岂云缺。葵藿倾太阳，物性固莫夺。顾惟蝼蚁辈，但自求其穴。胡为慕大鲸，辄拟偃溟渤。以兹悟生理，独耻事干谒。兀兀遂至今，忍为尘埃没。终愧巢与由，未能易其节。沈饮聊自适，放歌颇愁绝。岁暮百草零，疾风高冈裂。天衢阴峥嵘，客子中夜发。霜严衣带断，指直不得结。凌晨过骊山，御榻在嵽嵲。蚩尤塞寒空，蹴蹋崖谷滑。瑶池气郁律，羽林相摩戛。君臣留欢娱，乐动殷樛嶱。赐浴皆长缨，与宴非短褐。彤庭所分帛，本自寒女出。鞭挞其夫家，聚敛贡城阙。圣人筐篚恩，实欲邦国活。臣如忽至理，君岂弃此物。多士盈朝廷，仁者宜战栗。况闻内金盘，尽在卫霍室。中堂舞神仙，烟雾散玉质。暖客貂鼠裘，悲管逐清瑟。劝客驼蹄羹，霜橙压香橘。朱门酒肉臭，路有冻死骨。荣枯咫尺异，惆怅难再述。北辕就泾渭，官渡又改辙。群冰从西下，极目高崒兀。疑是崆峒来，恐触天柱折。河梁幸未坼，枝撑声窸窣。行旅相攀援，川广不可越。老妻寄异县，十口隔风雪。谁能久不顾，庶往共饥渴。入门闻号咷，幼子饥已卒。吾宁舍一哀，里巷亦呜咽。所愧为人父，无食致夭折。岂知秋未登，贫窭有仓卒。生常免租税，名不隶征伐。抚迹犹酸辛，平人固骚屑。默思失业徒，因念远戍卒。忧端齐终南，澒洞不可掇。
皇帝二载秋，闰八月初吉。杜子将北征，苍茫问家室。维时遭艰虞，朝野少暇日。顾惭恩私被，诏许归蓬荜。拜辞诣阙下，怵惕久未出。虽乏谏诤姿，恐君有遗失。君诚中兴主，经纬固密勿。东胡反未已，臣甫愤所切。挥涕恋行在，道途犹恍惚。乾坤含疮痍，忧虞何时毕。靡靡逾阡陌，人烟眇萧瑟。所遇多被伤，呻吟更流血。回首凤翔县，旌旗晚明灭。前登寒山重，屡得饮马窟。邠郊入地底，泾水中荡潏。猛虎立我前，苍崖吼时裂。菊垂今秋花，石戴古车辙。青云动高兴，幽事亦可悦。山果多琐细，罗生杂橡栗。或红如丹砂，或黑如点漆。雨露之所濡，甘苦齐结实。缅思桃源内，益叹身世拙。坡陀望鄜畤，岩谷互出没。我行已水滨，我仆犹木末。鸱鸟鸣黄桑，野鼠拱乱穴。夜深经战场，寒月照白骨。潼关百万师，往者散何卒。遂令半秦民，残害为异物。况我堕胡尘，及归尽华发。经年至茅屋，妻子衣百结。恸哭松声回，悲泉共幽咽。平生所娇儿，颜色白胜雪。见耶背面啼，垢腻脚不袜。床前两小女，补绽才过膝。海图坼波涛，旧绣移曲折。天吴及紫凤，颠倒在裋褐。老夫情怀恶，呕泄卧数日。那无囊中帛，救汝寒凛栗。粉黛亦解苞，衾裯稍罗列。瘦妻面复光，痴女头自栉。学母无不为，晓妆随手抹。移时施朱铅，狼藉画眉阔。生还对童稚，似欲忘饥渴。问事竞挽须，谁能即嗔喝。翻思在贼愁，甘受杂乱聒。新归且慰意，生理焉能说。至尊尚蒙尘，几日休练卒。仰观天色改，坐觉祆气豁。阴风西北来，惨澹随回鹘。其王愿助顺，其俗善驰突。送兵五千人，驱马一万匹。此辈少为贵，四方服勇决。所用皆鹰腾，破敌过箭疾。圣心颇虚伫，时议气欲夺。伊洛指掌收，西京不足拔。官军请深入，蓄锐何俱发。此举开青徐，旋瞻略恒碣。昊天积霜露，正气有肃杀。祸转亡胡岁，势成擒胡月。胡命其能久，皇纲未宜绝。忆昨狼狈初，事与古先别。奸臣竟菹醢，同恶随荡析。不闻夏殷衰，中自诛褒妲。周汉获再兴，宣光果明哲。桓桓陈将军，仗钺奋忠烈。微尔人尽非，于今国犹活。凄凉大同殿，寂寞白兽闼。都人望翠华，佳气向金阙。园陵固有神，扫洒数不缺。煌煌太宗业，树立甚宏达。
苍山入百里，崖断如杵臼。曾宫凭风回，岌嶪土囊口。立神扶栋梁，凿翠开户牖。其阳产灵芝，其阴宿牛斗。纷披长松倒，揭gG怪石走。哀猿啼一声，客泪迸林薮。荒哉隋家帝，制此今颓朽。向使国不亡，焉为巨唐有。虽无新增修，尚置官居守。巡非瑶水远，迹是雕墙后。我行属时危，仰望嗟叹久。天王守太白，驻马更搔首。
去年行宫当太白，朝回君是同舍客。同心不减骨肉亲，每语见许文章伯。今日时清两京道，相逢苦觉人情好。昨夜邀欢乐更无，多才依旧能潦倒。
赤县官曹拥材杰，软裘快马当冰雪。长安苦寒谁独悲，杜陵野老骨欲折。南山豆苗早荒秽，青门瓜地新冻裂。乡里儿童项领成，朝廷故旧礼数绝。自然弃掷与时异，况乃疏顽临事拙。饥卧动即向一旬，敝裘何啻联百结。君不见空墙日色晚，此老无声泪垂血。
近闻犬戎远遁逃，牧马不敢侵临洮。渭水逶迤白日净，陇山萧瑟秋云高。崆峒五原亦无事，北庭数有关中使。似闻赞普更求亲，舅甥和好应难弃。
近时冯绍正，能画鸷鸟样。明公出此图，无乃传其状。殊姿各独立，清绝心有向。疾禁千里马，气敌万人将。忆昔骊山宫，冬移含元仗。天寒大羽猎，此物神俱王。当时无凡材，百中皆用壮。粉墨形似间，识者一惆怅。干戈少暇日，真骨老崖嶂。为君除狡兔，会是翻鞲上。
往在西京日，胡来满彤宫。中宵焚九庙，云汉为之红。解瓦飞十里，繐帷纷曾空。疚心惜木主，一一灰悲风。合昏排铁骑，清旭散锦eL。贼臣表逆节，相贺以成功。是时妃嫔戮，连为粪土丛。当宁陷玉座，白间剥画虫。不知二圣处，私泣百岁翁。车驾既云还，楹桷欻穹崇。故老复涕泗，祠官树椅桐。宏壮不如初，已见帝力雄。前春礼郊庙，祀事亲圣躬。微躯忝近臣，景从陪群公。登阶捧玉册，峨冕耿金钟。侍祠恧先露，掖垣迩濯龙。天子惟孝孙，五云起九重。镜奁换粉黛，翠羽犹葱胧。前者厌羯胡，后来遭犬戎。俎豆腐膻肉，罘罳行角弓。安得自西极，申命空山东。尽驱诣阙下，士庶塞关中。主将晓逆顺，元元归始终。一朝自罪己，万里车书通。锋镝供锄犁，征戍听所从。冗官各复业，土著还力农。君臣节俭足，朝野欢呼同。中兴似国初，继体如太宗。端拱纳谏诤，和风日冲融。赤墀樱桃枝，隐映银丝笼。千春荐陵寝，永永垂无穷。京都不再火，泾渭开愁容。归号故松柏，老去苦飘蓬。
今日苦短昨日休，岁云暮矣增离忧。霜凋碧树待锦树。万壑东逝无停留。荒戍之城石色古，东郭老人住青丘。飞书白帝营斗粟，琴瑟几杖柴门幽。青草萋萋尽枯死，天马跂足随牦牛。自古圣贤多薄命，奸雄恶少皆封侯。故国三年一消息。终南渭水寒悠悠。五陵豪贵反颠倒，乡里小儿狐白裘。生男堕地要膂力，一生富贵倾邦国。莫愁父母少黄金，天下风尘儿亦得。
白也诗无敌，飘然思不群。清新庾开府，俊逸鲍参军。渭北春天树，江东日暮云。何时一尊酒，重与细论文。
青蛾皓齿在楼船，横笛短箫悲远天。春风自信牙樯动，迟日徐看锦缆牵。鱼吹细浪摇歌扇，燕蹴飞花落舞筵。不有小舟能荡桨，百壶那送酒如泉。
应为西陂好，金钱罄一餐。饭抄云子白，瓜嚼水精寒。无计回船下，空愁避酒难。主人情烂熳，持答翠琅玕。
老去悲秋强自宽，兴来今日尽君欢。羞将短发还吹帽，笑倩旁人为正冠。蓝水远从千涧落，玉山高并两峰寒。明年此会知谁健，醉把茱萸子细看。
斗鸡初赐锦，舞马既登床。帘下宫人出，楼前御柳长。仙游终一閟，女乐久无香。寂寞骊山道，清秋草木黄。
骊山绝望幸，花萼罢登临。地下无朝烛，人间有赐金。鼎湖龙去远，银海雁飞深。万岁蓬莱日，长悬旧羽林。
怅望东陵道，平生灞上游。春浓停野骑，夜宿敞云楼。离别人谁在，经过老自休。眼前今古意，江汉一归舟。
江草日日唤愁生，巫峡泠泠非世情。盘涡鹭浴底心性，独树花发自分明。十年戎马暗万国，异域宾客老孤城。渭水秦山得见否，人经罢病虎纵横。
渭水流关内，终南在日边。胆销豺虎窟，泪入犬羊天。起晚堪从事，行迟更学仙。镜中衰谢色，万一故人怜。
天畔群山孤草亭，江中风浪雨冥冥。一双白鱼不受钓，三寸黄甘犹自青。多病马卿无日起，穷途阮籍几时醒。未闻细柳散金甲，肠断秦川流浊泾。
汝去迎妻子，高秋念却回。即今萤已乱，好与雁同来。东望西江水，南游北户开。卜居期静处，会有故人杯。楚塞难为路，蓝田莫滞留。衣裳判白露，鞍马信清秋。满峡重江水，开帆八月舟。此时同一醉，应在仲宣楼。
银河帝女下三清，紫禁笙歌出九城。为报延州来听乐，须知天下欲升平。
千里有同心，十年一会面。当杯缓筝柱，倏忽催离宴。丹凤城头噪晚鸦，行人马首夕阳斜。灞上春风留别袂，关东新月宿谁家。官柳依依两乡色，谁能此别不相忆。
采苓日往还，得性非樵隐。白水到初阔，青山辞尚近。绝境胜无倪，归途兴不尽。沮溺时返顾，牛羊自相引。逍遥不外求，尘虑从兹泯。
屏翳忽腾气，浮阳惨无晖。千峰挂飞雨，百尺摇翠微。震电闪云径，奔流翻石矶。倚岩假松盖，临水羡荷衣。不得采苓去，空思乘月归。且怜东皋上，水色侵荆扉。
山色不厌远，我行随处深。迹幽青萝径，思绝孤霞岑。独鹤引过浦，鸣猿呼入林。褰裳百泉里，一步一清心。王子在何处，隔云鸡犬音。折麻定延伫，乘月期招寻。
独游屡忘归，况此隐沦处。濯发清泠泉，月明不能去。更怜垂纶叟，静若沙上鹭。一论白云心，千里沧洲趣。芦中夜火尽，浦口秋山曙。叹息分枝禽，何时更相遇。
蟠木无匠伯，终年弃山樊。苦心非良知，安得入君门。忽忝英达顾，宁窥造化恩。萤光起腐草，云翼腾沉鲲。片石世何用，良工心所存。一叨尉京甸，三省惭黎元。贤尹正趋府，仆夫俨归轩。眼中县胥色，耳里苍生言。居人散山水，即景真桃源。鹿聚入田径，鸡鸣隔岭村。餐和俗久清，到邑政空论。且嘉讼庭寂，前阶满芳荪。
旧居三顾后，晚节重幽寻。野径到门尽，山窗连竹阴。昔年莺出谷，今日凤归林。物外凌云操，谁能继此心。
不知香署客，谢病翠微间。去幄兰将老，辞车雉亦闲。近窗云出洞，当户竹连山。对酒溪霞晚，家人采蕨还。
卑栖却得性，每与白云归。徇禄仍怀橘，看山免采薇。暮禽先去马，新月待开扉。霄汉时回首，知音青琐闱。
数亩园林好，人知贤相家。结茅书阁俭，带水槿篱斜。古树生春藓，新荷卷落花。圣恩加玉铉，安得卧青霞。
掖垣携爱客，胜地赏年光。向竹过宾馆，寻山到妓堂。歌声掩金谷，舞态出平阳。地满簪裾影，花添兰麝香。莺啼春未老，酒冷日犹长。安石风流事，须归问省郎。
云卷东皋下，归来省故蹊。泉移怜石在，林长觉原低。旧里情难尽，前山赏未迷。引藤看古木，尝酒咒春鸡。兴与时髦背，年将野老齐。才微甘引退，应得遂霞栖。
几年家绝壑，满径种芳兰。带石买松贵，通溪涨水宽。诵经连谷响，吹律减云寒。谁谓桃源里，天书问考槃。一从解蕙带，三入偶蝉冠。今夕复何夕，归休寻旧欢。片云隔苍翠，春雨半林湍。藤长穿松盖，花繁压药栏。景深青眼下，兴绝彩毫端。笑向同来客，登龙此地难。
芳岁归人嗟转蓬，含情回首灞陵东。蛾眉不入秦台镜，鹢羽还惊宋国风。世事悠扬春梦里，年光寂寞旅愁中。劝君稍尽离筵酒，千里佳期难再同。
自哂鄙夫多野性，贫居数亩半临湍。溪云杂雨来茅屋，山雀将雏到药栏。仙箓满床闲不厌，阴符在箧老羞看。更怜童子宜春服，花里寻师指杏坛。
望山登春台，目尽趣难极。晚景下平阡，花际霞峰色。
静宜樵隐度，远与车马隔。有时行药来，喜遇归山客。
片霞照仙井，泉底桃花红。那知幽石下，不与武陵通。
引蔓出云树，垂纶覆巢鹤。幽人对酒时，苔上闲花落。
池上静难厌，云间欲去晚。忽背夕阳飞，乘兴清风远。
几转到青山，数重度流水。秦人入云去，知向桃源里。
春畦生百药，花叶香初霁。好容似风光，偏来入丛蕙。
净与溪色连，幽宜松雨滴。谁知古石上，不染世人迹。
远岫见如近，千里一窗里。坐来石上云，乍谓壶中起。
暗归草堂静，半入花园去。有时载酒来，不与清风遇。
幽鸟清涟上，兴来看不足。新篁压水低，昨夜鸳鸯宿。
穿云来自远，激砌流偏驶。能资庭户幽，更引海禽至。
乍依菱蔓聚，尽向芦花灭。更喜好风来，数片翻晴雪。
风送出山钟，云霞度水浅。欲知声尽处，鸟灭寥天远。
永日兴难望，掇芳春陂曲。新晴花枝下，爱此苔水绿。
临池构杏梁，待客归烟塘。水上褰帘好，莲开杜若香。
有意莲叶间，瞥然下高树。擘波得潜鱼，一点翠光去。
幽石生芙蓉，百花惭美色。远笑越溪女，闻芳不可识。
乱石跳素波，寒声闻几处。飕飕暝风引，散出空林去。
虽因朔风至，不向瑶台侧。唯助苦寒松，偏明后凋色。
田鹤望碧霄，舞风亦自举。单飞后片雪，早晚及前侣。
家住凤城南，门临古陂曲。时怜上林雁，半入池塘宿。
岁去人头白，秋来树叶黄。搔头向黄叶，与尔共悲伤。
乱水东流落照时，黄花满径客行迟。林端忽见南山色，马上还吟陶令诗。
天宝承平奈乐何，华清宫殿郁嵯峨。朝元阁峻临秦岭，羯鼓楼高俯渭河。玉树长飘云外曲，霓裳闲舞月中歌。只今惟有温泉水，呜咽声中感慨多。
渭城寒食罢，送客归远道。乌帽背斜晖，青骊踏春草。酒醒孤烛夜，衣冷千山早。去事沈尚书，应怜词赋好。
相风竿影晓来斜，渭水东流去不赊。枕上未醒秦地酒，舟前已见陕人家。春桥杨柳应齐叶，古县棠梨也作花。好是吾贤佳赏地，行逢三月会连沙。
五马渭桥东，连嘶逐晓风。当年紫髯将，他日黑头公。不异金吾宠，兼齐玉帐雄。闭营春雪下，吹角暮山空。香麝松阴里，寒猿黛色中。郡斋多赏事，好与故人同。
骏马牵来御柳中，鸣鞭欲向渭桥东。红蹄乱蹋春城雪，花颔骄嘶上苑风。
蓬莱阙下是天家，上路新回白鼻騧。急管昼催平乐酒，春衣夜宿杜陵花。
结绿处燕石，卞和不必知。所以王佐才，未能忘茅茨。罢官梁山外，获稻楚水湄。适会傅岩人，虚舟济川时。天网忽摇顿，公才难弃遗。凤凰翔千仞，今始一鸣岐。上马指国门，举鞭谢书帷。预知大人赋，掩却归来词。天子方在宥，朝廷张四维。料君能献可，努力副畴咨。旧友满皇州，高冠飞翠蕤。相逢绛阙下，应道轩车迟。高侯秉戎翰，策马观西夷。方从幕中事，参谋王者师。贾生去洛阳，焜耀琳琅姿。芳名动北步，逸韵凌南皮。肃肃举鸿毛，冷然顺风吹。波流有同异，由是限别离。汉塞隔陇底，秦川连镐池。白云日夜满，道里安可思。梦想浩盈积，物华愁变衰。因君附错刀，送远益凄其。四海各横绝，九霄应易期。不知故巢燕，决起栖何枝。
崖口雨足收,清光洗高天。虹蜺敛残霭,山水含碧鲜。远空霞破露月轮,薄云片片成鱼鳞。五陵如荠渭如带,目极千里关山春。朝来爽气未易说,画取花峰赠远人。
东风动地只花发，渭城桃李千树雪。芳菲可爱不可留，武陵归客心欲绝。金华省郎惜佳辰，只持棣萼照青春。君家自是成蹊处，况有庭花作主人。
金屋琼台萧史家，暮春三月渭州花。到君仙洞不相见，谓已吹箫乘早霞。
懒寻芳草径，来接侍臣筵。山色知残雨，墙阴觉暮天。莺啼汉宫柳，花隔杜陵烟。地与东城接，春光醉目前。
季月还乡独未能，林行溪宿厌层冰。尺素欲传三署客，雪山愁送五天僧。连空朔气横秦苑。满目寒云隔灞陵。借问从来香积寺，何时携手更同登。
西楼迥起寒原上，霁日遥分万井间。小苑城隅连渭水，离宫曙色近京关。亭皋寂寞伤孤客，云雪萧条满众山。时命如今犹未偶，辞君拟欲拂衣还。
麦秋中夏凉风起，送君西郊及沣水。孤烟远树动离心，隔岸江流若千里。早年江海谢浮名，此路云山惬尔情。上古全经皆在口，秦人如见济南生。
渭曲春光无远近，池阳谷口倍芳菲。官舍村桥来几日，残花寥落待君归。
离堂徒宴语，行子但悲辛。虽是还家路，终为陇上人。先秋雪已满，近夏草初新。唯有闻羌笛，梅花曲里春。
副相西征重，苍生属望晨。还同周薄伐，不取汉和亲。虏阵摧枯易，王师决胜频。高旗临鼓角，太白静风尘。赤狄争归化，青羌已请臣。遥传阃外美，盛选幕中宾。玉剑光初发，冰壶色自真。忠贞期报主，章服岂荣身。边草含风绿，征鸿过月新。胡笳长出塞，陇水半归秦。绝漠多来往，连年厌苦辛。路经西汉雪，家掷后园春。谁念烟云里，深居汝颍滨。一丛黄菊地，九日白衣人。松叶疏开岭，桃花密映津。缣书若有寄，为访许由邻。
应历生周日，修祠表汉年。复兹秦岭上，更似霍山前。昔赞神功启，今符圣祚延。已题金简字，仍访玉堂仙。睿祖光元始，曾孙体又玄。言因六梦接，庆叶九龄传。北阙心超矣，南山寿固然。无由同拜庆，窃抃贺陶甄。
皇纲归有道，帝系祖玄元。运表南山祚，神通北极尊。大同齐日月，兴废应乾坤。圣后趋庭礼，宗臣稽首言。千官欣肆觐，万国贺深恩。锡宴云天接，飞声雷地喧。祥光浮紫阁，喜气绕皇轩。未预承天命，空勤望帝门。
颛顼时初谢，句芒令复陈。飞灰将应节，宾日已知春。考历明三统，迎祥受万人。衣冠宵执玉，坛墠晓清尘。肃穆来东道，回环拱北辰。仗前花待发，旂处柳疑新。云敛黄山际，冰开素浐滨。圣朝多庆赏，希为荐沈沦。
渭水通胡苑，轮台望汉关。帛书秋海断，锦字夜机闲。旅梦虫催晓，边心雁带还。惟馀两乡思，一夕度关山。
入山未尽意，胜迹聊独寻。方士去在昔，药堂留至今。四隅白云闲，一路清溪深。芳秀惬春目，高闲宜远心。潭分化丹水，路绕升仙林。此道人不悟，坐鸣松下琴。
武帝祈灵太乙坛，新丰树色绕千官。那知今夜长生殿，独闭山门月影寒。
落照长杨苑，秋天渭水滨。初飞万木叶，又长一年人。贫病仍为客，艰虞更问津。多惭惠然意，今日肯相亲。
求名虽有据，学稼又无田。故国三千里，新春五十年。移家还作客，避地莫知贤。洛浦今何处，风帆去渺然。
济江篇已出，书府俸犹贫。积雪商山道，全家楚塞人。大堤逢落日，广汉望通津。却别渔潭下，惊鸥那可亲。
寂寂闭层城，悠悠此夜情。早凉过鬓发，秋思入柴荆。严子多高趣，卢公有盛名。还如杜陵下，暂拂蒋元卿。
暝色休群动，秋斋远客情。细风和雨气，寒竹度帘声。日觉蹉跎近，天教懒慢成。谁能谒卿相，朝夕算浮荣。
步出青门去，疏钟隔上林。四郊多难日，千里独归心。暮鸟声偏苦，秋云色易阴。乱坟松柏少，野径草茅深。灞涘袁安履，汾南宓贱琴。何由听白雪，只益泪沾襟。
匹马晓路归，悠悠渭川道。晴山向孤城，秋日满白草。
雨暗商山过客稀，路傍孤店闭柴扉。卸鞍良久茅檐下，待得巴人樵采归。
闻道銮舆归魏阙，望云西拜喜成悲。宁知陇水烟销日，再有园林秋荐时。渭水战添亡虏血，秦人生睹旧朝仪。自惭出守辰州畔，不得亲随日月旗。
杨柳烟含灞岸春，年年攀折为行人。好风若借低枝便，莫遣青丝扫路尘。
夺嫡心萌事可忧，四贤西笑暂安刘。后王不敢论珪组，土偶人前枳树秋。
翠辇红旌去不回，苍苍宫树锁青苔。有人说得当时事，曾见长生玉殿开。
泾渭横秦野，逶迤近帝城。二渠通作润，万户映皆清。明晦看殊色，潺湲听一声。岸虚深草掩，波动晓烟轻。御猎思投钓，渔歌好濯缨。合流知禹力，同共到沧瀛。
万里杨柳色，出关送故人。轻烟拂流水，落日照行尘。积梦江湖阔，忆家兄弟贫。裴回灞亭上，不语自伤春。
濯濯长亭柳，阴连灞水流。雨搓金缕细，烟褭翠丝柔。送客添新恨，听莺忆旧游。赠行多折取，那得到深秋。
春风归戚里，晓日上花枝。清管新莺发，重门细柳垂。经过千骑客，调笑五陵儿。何事灵台客，狂歌自不知。
车马去迟迟，离言未尽时。看花一醉别，会面几年期。樵路高山馆，渔洲楚帝祠。南登回首处，犹得望京师。
山暝飞群鸟，川长泛四邻。烟归河畔草，月照渡头人。朋友怀东道，乡关恋北辰。去留无所适，岐路独迷津。
组绶掩衰颜，辉光里第间。晚凉经灞水，清昼入商山。行境逢花发，弹琴见鹤还。唯应理农后，乡老贺君闲。
暖景登桥望，分明春色来。离心自惆怅，车马亦裴回。远雪和霜积，高花占日开。从官竟何事，忧患已相催。
飞轩不驻轮，感激汉儒臣。气慑千夫勇，恩传万里春。古原收野燎，寒笛怨空邻。书此达良友，五陵风雨频。
弱龄诚昧鄙，遇胜惟求止。如何羁滞中，得步青冥里。青冥有桂丛，冰雪两仙翁。毛节未归海，丹梯闲倚空。逍遥拟上清，洞府不知名。醮罢雨雷至，客辞山忽明。山明鸟声乐，日气生岩壑。岩壑树修修，白云如水流。白云消散尽，陇塞俨然秋。积阻关河固，绵联烽戍稠。五营承庙略，四野失边愁。吁嗟系尘役，又负灵仙迹。芝朮自芳香，泥沙几沉溺。书此欲沾衣，平生事每违。烟霄不可仰，鸾鹤自追随。
青舸锦帆开，浮天接上台。晚莺和玉笛，春浪动金罍。舟楫方朝海，鲸鲵自曝腮。应怜似萍者，空逐榜人回。
白水遍沟塍，青山对杜陵。晴明人望鹤，旷野鹿随僧。古柳连巢折，荒堤带草崩。阴桥全覆雪，瀑溜半垂冰。斗鼠摇松影，游龟落石层。韶光偏不待，衰败巧相仍。桂树曾争折，龙门几共登。琴师阮校尉，诗和柳吴兴。舐笔求书扇，张屏看画蝇。卜邻空遂约，问卦独无征。投足经危路，收才遇直绳。守农穷自固，行乐病何能。掩帙蓬蒿晚，临川景气澄。飒然成一叟，谁更慕鶱腾。
坐见春云暮，无因报所思。川平人去远，日暖雁飞迟。对酒山长在，看花鬓自衰。谁堪登灞岸，还作旧乡悲。
孤客飘飘岁载华，况逢寒食倍思家。莺啼远墅多从柳，人哭荒坟亦有花。浊水秦渠通渭急，黄埃京洛上原斜。驱车西近长安好，宫观参差半隐霞。
侍臣朝谒罢，戚里自相过。落日青丝骑，春风白纻歌。恩承三殿近，猎向五陵多。归路南桥望，垂杨拂细波。
微月空山曙，春祠谒少君。落花坛上拂，流水洞中闻。酒引芝童奠，香馀桂子焚。鹤飞将羽节，遥向赤城分。
薙草开三径，巢林喜一枝。地宽留种竹，泉浅欲开池。紫阁当疏牖，青松入坏篱。从今安僻陋，萧相是吾师。
结发逐鸣鼙，连兵追谷蠡。山川搜伏虏，铠甲被重犀。故府旌旗在，新军羽校齐。报恩身未死，识路马还嘶。列嶂高烽举，当营太白低。平戎七尺剑，封检一丸泥。截海取蒲类，跑泉饮鸊鹈。汉庭中选重，更事五原西。
边城已在虏城中，烽火南飞入汉宫。汉庭议事先黄老，麟阁何人定战功。
杨柳含烟灞岸春，年年攀折为行人。好风若借低枝便，莫遣青丝扫路尘。
本与戴征君，同师竹上坐。偶为名利引，久废论真果。昨日山信回，寄书来责我。
去者不可忆，旧游相见时。凌霄徒更发，非是看花期。倚玉交文友，登龙年月久。东阁许联床，西郊亦携手。彼苍何暧昧，薄劣翻居后。重入远师溪，谁尝陶令酒。伊昔会禅宫，容辉在眼中。篮舆来问道，玉柄解谈空。孔席亡颜子，僧堂失谢公。遗文一书壁，新竹再移丛。始聚终成散，朝欢暮不同。春霞方照日，夜烛忽迎风。蚁斗声犹在，鸮灾道已穷。问天应默默，归宅太匆匆。凄其履还路，莽苍云林暮。九陌似无人，五陵空有雾。缅怀山阳笛，永恨平原赋。错莫过门栏，分明识行路。上智本全真，郄公况重臣。唯应抚灵运，暂是忆嘉宾。存信松犹小，缄哀草尚新。鲤庭埋玉树，那忍见门人。
骤雨归山尽，颓阳入辋川。看虹登晚墅，踏石过青泉。紫葛藏仙井，黄花出野田。自知无路去，回步就人烟。
春天黄鸟啭，野径白云间。解带依芳草，支颐想故山。人行九州路，树老五陵间。谁道临邛远，相如自忆还。
因君灞陵别，故国一回看。共食田文饭，先之梅福官。江风转日暮，山月满潮寒。不得同舟望，淹留岁月阑。
寻危兼采药，渡水又登山。独与高僧去，逍遥落日间。渐看闾里远，自觉性情闲。回首知音在，因令怅望还。
此别不可道，此心当语谁。春风灞水上，饮马桃花时。误作好文士，只应游宦迟。留书下朝客，我有故山期。
祖庭三献罢，严卫百灵朝。警跸移前殿，宫车上渭桥。寒霜凝羽葆，野吹咽笳箫。已向新京兆，谁云天路遥。
南入商山松路深，石床溪水昼阴阴。云中采药随青节，洞里耕田映绿林。直上烟霞空举手，回经丘垄自伤心。武陵花木应长在，愿与渔人更一寻。
雪路夜朦胧，寻师杏树东。石坛连竹静，醮火照山红。再拜开金箓，焚香使玉童。蓬瀛三岛至，天地一壶通。别客曾留药，逢舟或借风。出游居鹤上，避祸入羊中。过洞偏回首，登门未发蒙。桑田如可见，沧海几时空。
半岭逢仙驾，清晨独采芝。壶中开白日，雾里卷朱旂。猿鸟知归路，松萝见会时。鸡声传洞远，鹤语报家迟。童子闲驱石，樵夫乐看棋。依稀醉后拜，恍惚梦中辞。海上终难接，人间益自疑。风尘甘独老，山水但相思。愿得烧丹诀，流沙永待师。
剑阁迢迢梦想间，行人归路绕梁山。明朝骑马摇鞭去，秋雨槐花子午关。
飘飘东去客，一宿渭城边。远处星垂岸，中流月满船。凉归夜深簟，秋入雨馀天。渐觉家山小，残程尚几年。
临泛从公日，仙舟翠幕张。七桥通碧沼，双树接花塘。玉烛收寒气，金波隐夕光。野闻歌管思，水静绮罗香。游骑萦林远，飞桡截岸长。郊原怀灞浐，陂溠写江潢。常侍传花诏，偏裨问羽觞。岂令南岘首，千载播馀芳。
雨后园林好，幽行迥野通。远山芳草外，流水落花中。客醉悠悠惯，莺啼处处同。夕阳自一望，日暮杜陵东。
南登秦岭头，回首始堪忧。汉阙青门远，商山蓝水流。三湘迁客去，九陌故人游。从此思乡泪，双垂不复收。
南见青山道，依然去国时。已甘长避地，谁料有还期。雨霁残阳薄，人愁独望迟。空残华发在，前事不堪思。
灵台暮宿意多违，木落花开羡客归。江海几时传锦字，风尘不觉化缁衣。山阳会里同人少，灞曲农时故老稀。幸得汉皇容直谏，怜君未遇觉人非。
拟报平生未杀身，难离门馆起居频。不看匣里钗头古，犹恋机中锦样新。一旦甘为漳岸老，全家却作杜陵人。朝天路在骊山下，专望红旗拜旧尘。
汉家都护边头没，旧将麻衣万里迎。阴地背行山下火，风天错到碛西城。单于送葬还垂泪，部曲招魂亦道名。却入杜陵秋巷里，路人来去读铭旌。
县在华清宫北面，晓看楼殿正相当。庆云出处依时报，御果呈来每度尝。腊月近汤泉不冻，夏天临渭屋多凉。两衙早被官拘束，登阁巡溪亦属忙。
此官出入凤池头，通化门前第一州。少华山云当驿起，小敷溪水入城流。空闲地内人初满，词讼牌前草渐稠。报状拆开知足雨，赦书宣过喜无囚。自来不说双旌贵，恐替长教百姓愁。公退晚凉无一事，步行携客上南楼。
青山直绕凤城头，浐水斜分入御沟。新教内人唯射鸭，长随天子苑东游。
云开远水傍秋天，沙岸蒲帆隔野烟。一片蔡州青草色，日西铺在古台边。
杨柳宫前忽地春，在先惊动探春人。晓来唯欠骊山雨，洗却枝头绿上尘。
灞岸青门有弊庐，昨来闻道半丘墟。陌头空送长安使，旧里无人可寄书。
忆长安，正月时，和风喜气相随。献寿彤庭万国，烧灯青玉五枝。终南往往残雪，渭水处处流澌。
忆长安，八月时，阙下天高旧仪。衣冠共颁金镜，犀象对舞丹墀。更爱终南灞上，可怜秋草碧滋。
忆长安，十月时，华清士马相驰。万国来朝汉阙，五陵共猎秦祠。昼夜歌钟不歇，山河四塞京师。
鸟啼杨柳垂，此别千万里。古路入商山，春风去灞水。停车落日在，罢酒离人起。蓬户寄龙沙，送归情讵已。
都门去马嘶，灞水春流浅。青槐驿路长，白日离尊晚。望望烟景微，草色行人远。
客路商山外，离筵小暑前。高文常独步，折桂及龆年。关国通秦限，波涛隔汉川。叨同会府选，分手倍依然。
迟景霭悠悠，伤春南陌头。暄风一澹荡，遐思几殷优。龙去空仙沼，鸾飞掩妓楼。芳菲馀雨露，冠盖旧公侯。朱戟千门闭，黄鹂百啭愁。烟濛宫树晚，花咽石泉流。寒谷律潜应，中林兰自幽。商山将避汉，晋室正藩周。黍稷闻兴叹，琼瑶畏见投。君心即吾事，微向在沧洲。
商山路接玉山深，古木苍然尽合阴。会府登筵君最少，江城秋至肯惊心。
灞浐别离肠已断，江山迢递信仍稀。送君偏下临岐泪，家在南州身未归。
中年偶逐鸳鸾侣，弱岁多从糜鹿群。紫阁道流今不见，红楼禅客早曾闻。松斋月朗星初散，苔砌霜繁夜欲分。一览彩笺佳句满，何人更咏惠休文。
令节逢烟雨，园亭但掩关。佳人宿妆薄，芳树彩绳闲。归思偏消酒，春寒为近山。花枝不可见，别恨灞陵间。
别馆青山郭，游人折柳行。落花经上巳，细雨带清明。鶗鴂流芳暗，鸳鸯曲水平。归心何处醉，宝瑟有馀声。
晴明紫阁最高峰，仙掖开帘范彦龙。五色天书词焕烂，九华春殿语从容。彩毫应染炉烟细，清珮仍含玉漏重。二十年前同日喜，碧霄何路得相逢。
吾闻京城南，兹惟群山囿。东西两际海，巨细难悉究。山经及地志，茫昧非受授。团辞试提挈，挂一念万漏。欲休谅不能，粗叙所经觏。尝升崇丘望，戢戢见相凑。晴明出棱角，缕脉碎分绣。蒸岚相澒洞，表里忽通透。无风自飘簸，融液煦柔茂。横云时平凝，点点露数岫。天空浮修眉，浓绿画新就。孤撑有巉绝，海浴褰鹏噣。春阳潜沮洳，濯濯吐深秀。岩峦虽嵂崒，软弱类含酎。夏炎百木盛，荫郁增埋覆。神灵日歊歔，云气争结构。秋霜喜刻轹，磔卓立癯瘦。参差相叠重，刚耿陵宇宙。冬行虽幽墨，冰雪工琢镂。新曦照危峨，亿丈恒高袤。明昏无停态，顷刻异状候。西南雄太白，突起莫间簉。藩都配德运，分宅占丁戊。逍遥越坤位，诋讦陷乾窦。空虚寒兢兢，风气较搜漱。朱维方烧日，阴霰纵腾糅。昆明大池北，去觌偶晴昼。绵联穷俯视，倒侧困清沤。微澜动水面，踊跃躁猱狖。惊呼惜破碎，仰喜呀不仆。前寻径杜墅，岔蔽毕原陋。崎岖上轩昂，始得观览富。行行将遂穷，岭陆烦互走。勃然思坼裂，拥掩难恕宥。巨灵与夸蛾，远贾期必售。还疑造物意，固护蓄精祐。力虽能排斡，雷电怯呵诟。攀缘脱手足，蹭蹬抵积甃。茫如试矫首，堛塞生怐愗。威容丧萧爽，近新迷远旧。拘官计日月，欲进不可又。因缘窥其湫，凝湛閟阴兽。鱼虾可俯掇，神物安敢寇。林柯有脱叶，欲堕鸟惊救。争衔弯环飞，投弃急哺鷇。旋归道回睨，达枿壮复奏。吁嗟信奇怪，峙质能化贸。前年遭谴谪，探历得邂逅。初从蓝田入，顾盻劳颈脰。时天晦大雪，泪目苦矇瞀。峻涂拖长冰，直上若悬溜。褰衣步推马，颠蹶退且复。苍黄忘遐睎，所瞩才左右。杉篁咤蒲苏，杲耀攒介胄。专心忆平道，脱险逾避臭。昨来逢清霁，宿愿忻始副。峥嵘跻冢顶，倏闪杂鼯鼬。前低划开阔，烂漫堆众皱。或连若相从，或蹙若相斗。或妥若弭伏，或竦若惊雊。或散若瓦解，或赴若辐凑。或翩若船游，或决若马骤。或背若相恶，或向若相佑。或乱若抽笋，或嵲若注灸。或错若绘画，或缭若篆籀。或罗若星离，或蓊若云逗。或浮若波涛，或碎若锄耨。或如贲育伦，赌胜勇前购。先强势已出，后钝嗔bz譳。或如帝王尊，丛集朝贱幼。虽亲不亵狎，虽远不悖谬。或如临食案，肴核纷饤饾。又如游九原，坟墓包椁柩。或累若盆罂，或揭若bB豆。或覆若曝鳖，或颓若寝兽。或蜿若藏龙，或翼若搏鹫。或齐若友朋，或随若先后。或迸若流落，或顾若宿留。或戾若仇雠，或密若婚媾。或俨若峨冠，或翻若舞袖。或屹若战阵，或围若蒐狩。或靡然东注，或偃然北首。或如火熹焰，或若气饙馏。或行而不辍，或遗而不收。或斜而不倚，或弛而不彀。或赤若秃鬝，或熏若柴槱。或如龟拆兆，或若卦分繇。或前横若剥，或后断若姤。延延离又属，夬夬叛还遘。喁喁鱼闯萍，落落月经宿。誾誾树墙垣，巘巘驾库厩。参参削剑戟，焕焕衔莹琇。敷敷花披萼，k7々屋摧霤。悠悠舒而安，兀兀狂以狃。超超出犹奔，蠢蠢骇不懋。大哉立天地，经纪肖营腠。厥初孰开张，黾勉谁劝侑。创兹朴而巧，戮力忍劳疚。得非施斧斤，无乃假诅咒。鸿荒竟无传，功大莫酬僦。尝闻于祠官，芬苾降歆嗅。斐然作歌诗，惟用赞报酭。
辱赠不知报，我歌尔其聆。首叙始识面，次言后分形。道途绵万里，日月垂十龄。浚郊避兵乱，睢岸连门停。肝胆一古剑，波涛两浮萍。渍墨窜旧史，磨丹注前经。义苑手秘宝，文堂耳惊霆。暄晨躡露舄，暑夕眠风棂。结友子让抗，请师我惭丁。初味犹啖蔗，遂通斯建瓴。搜奇日有富，嗜善心无宁。石梁平侹侹，沙水光泠泠。乘枯摘野艳，沈细抽潜腥。游寺去陟巘，寻径返穿汀。缘云竹竦竦，失路麻冥冥。淫潦忽翻野，平芜眇开溟。防泄堑夜塞，惧冲城昼扃。及去事戎辔，相逢宴军伶。觥秋纵兀兀，猎旦驰駉駉。从赋始分手，朝京忽同舲。急时促暗棹，恋月留虚亭。毕事驱传马，安居守窗萤。梅花灞水别，宫烛骊山醒。省选逮投足，乡宾尚摧翎。尘祛又一掺，泪眦还双荧。洛邑得休告，华山穷绝陉。倚岩睨海浪，引袖拂天星。日驾此回辖，金神所司刑。泉绅拖修白，石剑攒高青。磴藓澾拳跼，梯飚飐伶俜。悔狂已咋指，垂诫仍镌铭。峨豸忝备列，伏蒲愧分泾。微诚慕横草，琐力摧撞筳。叠雪走商岭，飞波航洞庭。下险疑堕井，守官类拘囹。荒餐茹獠蛊，幽梦感湘灵。刺史肃蓍蔡，吏人沸蝗螟。点缀簿上字，趋跄閤前铃。赖其饱山水，得以娱瞻听。紫树雕斐亹，碧流滴珑玲。映波铺远锦，插地列长屏。愁狖酸骨死，怪花醉魂馨。潜苞绛实坼，幽乳翠毛零。赦行五百里，月变三十蓂。渐阶群振鹭，入学诲螟蛉。苹甘谢鸣鹿，罍满惭罄瓶。冏冏抱瑚琏，飞飞联鶺鴒。鱼鬣欲脱背，虬光先照硎。岂独出丑类，方当动朝廷。勤来得晤语，勿惮宿寒厅。
曲江千顷秋波净，平铺红云盖明镜。大明宫中给事归，走马来看立不正。遗我明珠九十六，寒光映骨睡骊目。我今官闲得婆娑，问言何处芙蓉多。撑舟昆明度云锦，脚敲两舷叫吴歌。太白山高三百里，负雪崔嵬插花里。玉山前却不复来，曲江汀滢水平杯。我时相思不觉一回首，天门九扇相当开。上界真人足官府，           
一封朝奏九重天，夕贬潮州路八千。欲为圣朝除弊事，肯将衰朽惜残年。云横秦岭家何在，雪拥蓝关马不前。知汝远来应有意，好收吾骨瘴江边。
京城数尺雪，寒气倍常年。泯泯都无地，茫茫岂是天。崩奔惊乱射，挥霍讶相缠。不觉侵堂陛，方应折屋椽。出门愁落道，上马恐平鞯。朝鼓矜凌起，山斋酩酊眠。吾方嗟此役，君乃咏其妍。冰玉清颜隔，波涛盛句传。朝飧思共饭，夜宿忆同毡。举目无非白，雄文乃独玄。
五陵春色泛花枝，心醉花前远别离。落羽耻为关右客，成名空羡里中儿。都门雨歇愁分处，山店灯残梦到时。家住洞庭多钓伴，因来相贺话相思。
凉叶萧萧生远风，晓鸦飞度望春宫。越人归去一摇首，肠断马嘶秋水东。
南下斯须隔帝乡，北行一步掩南方。悠悠烟景两边意，蜀客秦人各断肠。
泾水黄，陇野茫。负太白，腾天狼。有鸟鸷立，羽翼张。钩喙决前，钜趯傍。怒飞饥啸，翾不可当。老雄死，子复良。巢岐饮渭，肆翱翔。顿地纮，提天纲。列缺掉帜，招摇耀铓。鬼神来助，梦嘉祥。脑涂原野，魄飞扬。星辰复，恢一方。
十一年前南渡客，四千里外北归人。诏书许逐阳和至，驿路开花处处新。
孤松停翠盖，托根临广路。不以险自防，遂为明所误。幸逢仁惠意，重此藩篱护。犹有半心存，时将承雨露。
谪弃殊隐沦，登陟非远郊。所怀缓伊郁，讵欲肩夷巢。高岩瞰清江，幽窟潜神蛟。开旷延阳景，回薄攒林梢。西亭构其巅，反宇临呀庨。背瞻星辰兴，下见云雨交。惜非吾乡土，得以荫菁茆。羁贯去江介，世仕尚函崤。故墅即沣川，数亩均肥硗。台馆葺荒丘，池塘疏沉坳。会有圭组恋，遂贻山林嘲。薄躯信无庸，琐屑剧斗筲。囚居固其宜，厚羞久已包。庭除植蓬艾，隟牖悬蟏蛸。所赖山川客，扁舟枉长梢。挹流敌清觞，掇野代嘉肴。适道有高言，取乐非弦匏。逍遥屏幽昧，淡薄辞喧呶。晨鸡不余欺，风雨闻嘐嘐。再期永日闲，提挈移中庖。
日出骊山东，裴回照温泉。楼台影玲珑，稍稍开白烟。言昔太上皇，常居此祈年。风中闻清乐，往往来列仙。翠华入五云，紫气归上玄。哀哀生人泪，泣尽弓剑前。圣道本自我，凡情徒颙然。小臣感玄化，一望青冥天。
征徒出灞涘，回首伤如何。故人云雨散，满目山川多。行车无停轨，流景同迅波。前欢渐成昔，感叹益劳歌。
曾作关中客，频经伏毒岩。晴烟沙苑树，晚日渭川帆。昔是青春貌，今悲白雪髯。郡楼空一望，含意卷高帘。
城楼四望出风尘，见尽关西渭北春。百二山河雄上国，一双旌旆委名臣。壁中今日题诗处，天上同时草诏人。莫怪老郎呈滥吹，宦途虽别旧情亲。
麦陇和风吹树枝，商山逸客出关时。身无拘束起长晚，路足交亲行自迟。官拂象筵终日待，私将鸡黍几人期。君来不用飞书报，万户先从纸贵知。
西汉开支郡，南朝号戚藩。四封当列宿，百雉俯清沅。高岸朝霞合，惊湍激箭奔。积阴春暗度，将霁雾先昏。俗尚东皇祀，谣传义帝冤。桃花迷隐迹，楝叶慰忠魂。户算资渔猎，乡豪恃子孙。照山畬火动，踏月俚歌喧。拥楫舟为市，连甍竹覆轩。披沙金粟见，拾羽翠翘翻。茗折苍溪秀，蘋生枉渚暄。禽惊格磔起，鱼戏噞喁繁。沉约台榭故，李衡墟落存。湘灵悲鼓瑟，泉客泣酬恩。露变蒹葭浦，星悬橘柚村。虎咆空野震，鼍作满川浑。邻里皆迁客，儿童习左言。炎天无冽井，霜月见芳荪。清白家传远，诗书志所敦。列科叨甲乙，从宦出丘樊。结友心多契，驰声气尚吞。士安曾重赋，元礼许登门。草檄嫖姚幕，巡兵戊己屯。筑台先自隗，送客独留髡。遂结王畿绶，来观衢室樽。鸢飞入鹰隼，鱼目俪玙璠。晓烛罗驰道，朝阳辟帝阍。王正会夷夏，月朔盛旗幡。独立当瑶阙，传呵步紫垣。按章清犴狱，视祭洁蘋蘩。御历昌期远，传家宝祚蕃。繇文光夏启，神教畏轩辕。内禅因天性，雄图授化元。继明悬日月，出震统乾坤。大孝三朝备，洪恩九族惇。百川宗渤澥，五岳辅昆仑。何幸逢休运，微班识至尊。校缗资筦榷，复土奉山园。一失贵人意，徒闻太学论。直庐辞锦帐，远守愧朱幡。巢幕方犹燕，抢榆尚笑鲲。邅回过荆楚，流落感凉温。旅望花无色，愁心醉不惛。春江千里草，暮雨一声猿。问卜安冥数，看方理病源。带赊衣改制，尘涩剑成痕。三秀悲中散，二毛伤虎贲。来忧御魑魅，归愿牧鸡豚。就日秦京远，临风楚奏烦。南登无灞岸，旦夕上高原。
少陵最高处，旷望极秋空。君山喷清源，脉散秦川中。荷锸自成雨，由来非鬼工。如何盛明代，委弃伤豳风。泾灞徒络绎，漆沮虚会同。东流滔滔去，沃野飞秋蓬。大禹平水土，吾人得其宗。发机回地势，运思与天通。早欲献奇策，丰财叙西戎。岂知年三十，未识大明宫。卷尔出岫云，追吾入冥鸿。无为学惊俗，狂醉哭途穷。
长安无缓步，况值天景暮。相逢灞浐间，亲戚不相顾。自叹方拙身，忽随轻薄伦。常恐失所避，化为车辙尘。此中生白发，疾走亦未歇。
飘飖何所从，遗冢行未逢。东西不见人，哭向青青松。此地有时尽，此哀无处容。声翻太白云，泪洗蓝田峰。水涉七八曲，山登千万重。愿邀玄夜月，出视白日踪。
商山风雪壮，游子衣裳单。四望失道路，百忧攒肺肝。日短觉易老，夜长知至寒。泪流潇湘弦，调苦屈宋弹。识声今所易，识意古所难。声意今讵辨，高明鉴其端。
独访千里信，回临千里河。家在吴楚乡，泪寄东南波。
地脊亚为崖，耸出冥冥中。楼根插迥云，殿翼翔危空。前山胎元气，灵异生不穷。势吞万象高，秀夺五岳雄。一望俗虑醒，再登仙愿崇。青莲三居士，昼景真赏同。
南山塞天地，日月石上生。高峰夜留景，深谷昼未明。山中人自正，路险心亦平。长风驱松柏，声拂万壑清。到此悔读书，朝朝近浮名。
见此原野秀，始知造化偏。山村不假阴，流水自雨田。家家梯碧峰，门门锁青烟。因思蜕骨人，化作飞桂仙。
暮春天早热，邑居苦嚣烦。言从君子乐，乐彼李氏园。园中有草堂，池引泾水泉。开户西北望，远见嵯峨山。借问主人翁，北州佐戎轩。仆夫守旧宅，为客侍华筵。高怀有馀兴，竹树芳且鲜。倾我所持觞，尽日共留连。疏拙不偶俗，常喜形体闲。况来幽栖地，能不重叹言。
紫阁气沉沉，先生住处深。有人时得见，无路可相寻。夜鹿伴茅屋，秋猿守栗林。唯应采灵药，更不别营心。
高秋原上寺，下马一登临。渭水西来直，秦山南向深。旧宫人不住，荒碣路难寻。日暮凉风起，萧条多远心。
借得街西宅，开门渭水头。长贫唯要健，渐老不禁愁。独凭藤书案，空悬竹酒钩。春风石瓮寺，作意共君游。
日观东峰幽客住，竹巾藤带亦逢迎。暗修黄箓无人见，深种胡麻共犬行。洞里仙家常独往，壶中灵药自为名。春泉四面绕茅屋，日日唯闻杵臼声。
知君本是烟霞客，被荐因来城阙间。世业偏临七里濑，仙游多在四明山。早闻诗句传人遍，新得科名到处闲。惆怅灞亭相送去，云中琪树不同攀。
静曲闲房病客居，蝉声满树槿花疏。故人只在蓝田县，强半年来未得书。
爱君紫阁峰前好，新作书堂药灶成。见欲移居相近住，有田多与种黄精。
昔祭郊坛今谒陵，寺中高处最来登。十馀年后人多别，喜见当时转读僧。
茂陵刘郎秋风客,夜闻马嘶晓无迹。画栏桂树悬秋香,三十六宫土花碧。魏官牵车指千里,东关酸风射眸子。空将汉月出宫门,忆君清泪如铅水。衰兰送客咸阳道,天若有情天亦老。携盘独出月荒凉,渭城已远波声小。
束发方读书，谋身苦不早。终军未乘传，颜子鬓先老。天网信崇大，矫士常慅慅。逸目骈甘华，羁心如荼蓼。旱云二三月，岑岫相颠倒。谁揭赪玉盘，东方发红照。春热张鹤盖，兔目官槐小。思焦面如病，尝胆肠似绞。京国心烂漫，夜梦归家少。发轫东门外，天地皆浩浩。青树骊山头，花风满秦道。宫台光错落，装尽偏峰峤。细绿及团红，当路杂啼笑。香风下高广，鞍马正华耀。独乘鸡栖车，自觉少风调。心曲语形影，只身焉足乐。岂能脱负檐，刻鹤曾无兆。幽幽太华侧，老柏如建纛。龙皮相排戛，翠羽更荡掉。驱趋委憔悴，眺览强容貌。花蔓阂行輈，縠烟暝深徼。少健无所就，入门愧家老。听讲依大树，观书临曲沼。知非出柙虎，甘作藏雾豹。韩鸟处矰缴，湘鯈在笼罩。狭行无廓落，壮士徒轻躁。
蒙蒙竹树深，帘牖多清阴。避日坐林影，馀花委芳襟。倾尊就残酌，舒卷续微吟。空际飏高蝶，风中聆素琴。广庭备幽趣，复对商山岑。独此爱时景，旷怀云外心。迁莺恋嘉木，求友多好音。自无琅玕实，安得莲花簪。寄之二君子，希见双南金。
放鹤在深水，置鱼在高枝。升沉或异势，同谓非所宜。君为邑中吏，皎皎鸾凤姿。顾我何为者，翻侍白玉墀。昔作芸香侣，三载不暂离。逮兹忽相失，旦夕梦魂思。崔嵬骊山顶，宫树遥参差。只得两相望，不得长相随。多君岁寒意，裁作秋兴诗。上言风尘苦，下言时节移。官家事拘束，安得携手期。愿为云与雨，会合天之垂。
新昌北门外，与君从此分。街衢走车马，尘土不见君。君为分手归，我行行不息。我上秦岭南，君直枢星北。秦岭高崔嵬，商山好颜色。月照山馆花，裁诗寄相忆。天明作诗罢，草草随所如。凭人寄将去，三月无报书。荆州白日晚，城上鼓冬冬。行逢贺州牧，致书三四封。封题乐天字，未坼已沾裳。坼书八九读，泪落千万行。中有酬我诗，句句截我肠。仍云得诗夜，梦我魂凄凉。终言作书处，上直金銮东。诗书费一夕，万恨缄其中。中宵宫中出，复见宫月斜。书罢月亦落，晓灯随暗花。想君书罢时，南望劳所思。况我江上立，吟君怀我诗。怀我浩无极，江水秋正深。清见万丈底，照我平生心。感君求友什，因报壮士吟。持谢众人口，销尽犹是金。
行吟坐叹知何极，影绝魂销动隔年。今夜商山馆中梦，分明同在后堂前。
梦上高高原，原上有深井。登高意枯渴，愿见深泉冷。裴回绕井顾，自照泉中影。沉浮落井瓶，井上无悬绠。念此瓶欲沉，荒忙为求请。遍入原上村，村空犬仍猛。还来绕井哭，哭声通复哽。哽噎梦忽惊，觉来房舍静。灯焰碧胧胧，泪光疑冏冏。钟声夜方半，坐卧心难整。忽忆咸阳原，荒田万馀顷。土厚圹亦深，埋魂在深埂。埂深安可越，魂通有时逞。今宵泉下人，化作瓶相憬。感此涕汍澜，汍澜涕沾领。所伤觉梦间，便觉死生境。岂无同穴期，生期谅绵永。又恐前后魂，安能两知省。寻环意无极，坐见天将昞。吟此梦井诗，春朝好光景。
节应寒灰下，春生返照中。未能消积雪，已渐少回风。迎气邦经重，斋诚帝念隆。龙骧紫宸北，天压翠坛东。仙仗摇佳彩，荣光答圣衷。便从威仰座，随入大罗宫。先到璇渊底，偷穿玳瑁栊。馆娃朝镜晚，太液晓冰融。撩摘芳情遍，搜求好处终。九霄浑可可，万姓尚忡忡。昼漏频加箭，宵晖欲半弓。驱令三殿出，乞与百蛮同。直自方壶岛，斜临绝漠戎。南巡暧珠树，西转丽崆峒。度岭梅甘坼，潜泉脉暗洪。悠悠铺塞草，冉冉著江枫。蚕役投筐妾，耘催荷蓧翁。既蒸难发地，仍送懒归鸿。约略环区宇，殷勤绮镐沣。华山青黛扑，渭水碧沙蒙。宿露清馀霭，晴烟塞迥空。燕巢才点缀，莺舌最惺憁。腻粉梨园白，胭脂桃径红。郁金垂嫩柳，罯画委高笼。地甲门阑大，天开禁掖崇。层台张舞凤，阁道架飞虹。麹糵调神化，鹓鸾竭至忠。歌钟齐锡宴，车服奖庸功。俊造欣时用，闾阎贺岁丰。倡楼妆z8々，农野绿芃芃。贵主骄矜盛，豪家恃赖雄。偏沾打球彩，频得铸钱铜。专杀擒杨若，殊恩赦邓通。女孙新在内，婴稚近封公。游衍关心乐，诗书对面聋。盘筵饶异味，音乐斥庸工。酒爱油衣浅，杯夸玛瑙烘。挑鬟玉钗髻，刺绣宝装拢。启齿呈编贝，弹丝动削葱。醉圆双媚靥，波溢两明瞳。但赏欢无极，那知恨亦充。洞房闲窈窕，庭院独葱茏。谢砌萦残絮，班窗网曙虫。望夫身化石，为伯首如蓬。顾我沉忧士，骑他老病骢。静街乘旷荡，初日接曈曨。饮败肺常渴，魂惊耳更聪。虚逢好阳艳，其那苦昏懵。黾勉还移步，持疑又省躬。慵将疲悴质，漫走倦羸僮。季月行当暮，良辰坐叹穷。晋悲焚介子，鲁愿浴沂童。燧改鲜妍火，阴繁晻澹桐。瑞云低g7々，香雨润濛濛。药溉分窠数，篱栽备幼冲。种莎怜见叶，护笋冀成筒。有梦多为蝶，因蒐定作熊。漂沉随坏芥，荣茂委苍穹。震动风千变，晴和鹤一冲。丁宁搴芳侣，须识未开丛。
深院虎溪竹，远公身自栽。多惭折君节，扶我出山来。贵宅安危步，难将混俗材。还投辋川水，从作老龙回。
陶君三十七，挂绶出都门。我亦今年去，商山淅岸村。冬修方丈室，春种桔槔园。千万人间事，从兹不复言。
世累为身累，闲忙不自由。殷勤辋川水，何事出山流。
苍龙阙下陪骢马，紫阁峰头见白云。满眼流光随日度，今朝花落更纷纷。
莫怪逢君泪每盈，仲由多感有深情。陆家幼女托良婿，阮氏诸房无外生。顾我自伤为弟拙，念渠能继事姑名。别时何处最肠断，日暮渭阳驱马行。
今朝相送自同游，酒语诗情替别愁。忽到沣西总回去，一身骑马向通州。
晨游紫阁峰，暮宿山下村。村老见余喜，为余开一尊。举杯未及饮，暴卒来入门。紫衣挟刀斧，草草十馀人。夺我席上酒，掣我盘中飧。主人退后立，敛手反如宾。中庭有奇树，种来三十春。主人惜不得，持斧断其根。口称采造家，身属神策军。主人慎勿语，中尉正承恩。
王门岂无酒，侯门岂无肉。主人贵且骄，待客礼不足。望尘而拜者，朝夕走碌碌。王生独拂衣，遐举如云鹄。宁归白云外，饮水卧空谷。不能随众人，敛手低眉目。扣门与我别，酤酒留君宿。好去采薇人，终南山正绿。
杜陵叟，杜陵居，岁种薄田一顷馀。三月无雨旱风起，麦苗不秀多黄死。九月降霜秋早寒，禾穗未熟皆青干。长吏明知不申破，急敛暴征求考课。典桑卖地纳官租，明年衣食将何如。剥我身上帛，夺我口中粟。虐人害物即豺狼，何必钩爪锯牙食人肉。不知何人奏皇帝，帝心恻隐知人弊。白麻纸上书德音，京畿尽放今年税。昨日里胥方到门，手持尺牒榜乡村。十家租税九家毕，虚受吾君蠲免恩。
官牛官牛驾官车，浐水岸边般载沙。一石沙，几斤重，朝载暮载将何用。载向五门官道西，绿槐阴下铺沙堤。昨来新拜右丞相，恐怕泥涂污马蹄。右丞相，马蹄蹋沙虽净洁，牛领牵车欲流血。右丞相，但能济人治国调阴阳，官牛领穿亦无妨。
草茫茫，土苍苍。苍苍茫茫在何处，骊山脚下秦皇墓。墓中下涸二重泉，当时自以为深固。下流水银象江海，上缀珠光作乌兔。别为天地于其间，拟将富贵随身去。一朝盗掘坟陵破，龙椁神堂三月火。可怜宝玉归人间，暂借泉中买身祸。奢者狼藉俭者安，一凶一吉在眼前。凭君回首向南望，汉文葬在霸陵原。
欹枕不视事，两日门掩关。始知吏役身，不病不得闲。闲意不在远，小亭方丈间。西檐竹梢上，坐见太白山。遥愧峰上云，对此尘中颜。
风竹散清韵，烟槐凝绿姿。日高人吏去，闲坐在茅茨。葛衣御时暑，蔬饭疗朝饥。持此聊自足，心力少营为。亭上独吟罢，眼前无事时。数峰太白雪，一卷陶潜诗。人心各自是，我是良在兹。回谢争名客，甘从君所嗤。
渭水绿溶溶，华山青崇崇。山水一何丽，君子在其中。才与世会合，物随诚感通。德星降人福，时雨助岁功。化行人无讼，囹圄千日空。政顺气亦和，黍稷三年丰。客自帝城来，驱马出关东。爱此一郡人，如见太古风。方今天子心，忧人正忡忡。安得天下守，尽得如袁公。
伏枕君寂寂，折腰我营营。所嗟经时别，相去一宿程。携手昨何时，昆明春水平。离郡来几日，太白夏云生。之子未得意，贫病客帝城。贫坚志士节，病长高人情。隐几自恬澹，闭门无送迎。龙卧心有待，鹤瘦貌弥清。清机发为文，投我如振琼。何以慰饥渴，捧之吟一声。
寓心身体中，寓性方寸内。此身是外物，何足苦忧爱。况有假饰者，华簪及高盖。此又疏于身，复在外物外。操之多惴栗，失之又悲悔。乃知名与器，得丧俱为害。颓然环堵客，萝蕙为巾带。自得此道来，身穷心甚泰。
渭水如镜色，中有鲤与鲂。偶持一竿竹，悬钓在其傍。微风吹钓丝，袅袅十尺长。谁知对鱼坐，心在无何乡。昔有白头人，亦钓此渭阳。钓人不钓鱼，七十得文王。况我垂钓意，人鱼又兼忘。无机两不得，但弄秋水光。兴尽钓亦罢，归来饮我觞。
脱置腰下组，摆落心中尘。行歌望山去，意似归乡人。朝蹋玉峰下，暮寻蓝水滨。拟求幽僻地，安置疏慵身。本性便山寺，应须旁悟真。
平台高数尺，台上结茅茨。东西疏二牖，南北开两扉。芦帘前后卷，竹簟当中施。清泠白石枕，疏凉黄葛衣。开襟向风坐，夏日如秋时。啸傲颇有趣，窥临不知疲。东窗对华山，三峰碧参差。南檐当渭水，卧见云帆飞。仰摘枝上果，俯折畦中葵。足以充饥渴，何必慕甘肥。况有好群从，旦夕相追随。
元和九年秋，八月月上弦。我游悟真寺，寺在王顺山。去山四五里，先闻水潺湲。自兹舍车马，始涉蓝溪湾。手拄青竹杖，足蹋白石滩。渐怪耳目旷，不闻人世喧。山下望山上，初疑不可攀。谁知中有路，盘折通岩巅。一息幡竿下，再休石龛边。龛间长丈馀，门户无扃关。仰窥不见人，石发垂若鬟。惊出白蝙蝠，双飞如雪翻。回首寺门望，青崖夹朱轩。如擘山腹开，置寺于其间。入门无平地，地窄虚空宽。房廊与台殿，高下随峰峦。岩崿无撮土，树木多瘦坚。根株抱石长，屈曲虫蛇蟠。松桂乱无行，四时郁芊芊。枝梢袅青翠，韵若风中弦。日月光不透，绿阴相交延。幽鸟时一声，闻之似寒蝉。首憩宾位亭，就坐未及安。须臾开北户，万里明豁然。拂檐虹霏微，绕栋云回旋。赤日间白雨，阴晴同一川。野绿簇草树，眼界吞秦原。渭水细不见，汉陵小于拳。却顾来时路，萦纡映朱栏。历历上山人，一一遥可观。前对多宝塔，风铎鸣四端。栾栌与户牖，恰恰金碧繁。云昔迦叶佛，此地坐涅槃。至今铁钵在，当底手迹穿。西开玉像殿，白佛森比肩。斗薮尘埃衣，礼拜冰雪颜。叠霜为袈裟，贯雹为华鬘。逼观疑鬼功，其迹非雕镌。次登观音堂，未到闻栴檀。上阶脱双履，敛足升净筵。六楹排玉镜，四座敷金钿。黑夜自光明，不待灯烛燃。众宝互低昂，碧珮珊瑚幡。风来似天乐，相触声珊珊。白珠垂露凝，赤珠滴血殷。点缀佛髻上，合为七宝冠。双瓶白琉璃，色若秋水寒。隔瓶见舍利，圆转如金丹。玉笛何代物，天人施祇园。吹如秋鹤声，可以降灵仙。是时秋方中，三五月正圆。宝堂豁三门，金魄当其前。月与宝相射，晶光争鲜妍。照人心骨冷，竟夕不欲眠。晓寻南塔路，乱竹低婵娟。林幽不逢人，寒蝶飞翾翾。山果不识名，离离夹道蕃。足以疗饥乏，摘尝味甘酸。道南蓝谷神，紫伞白纸钱。若岁有水旱，诏使修蘋蘩。以地清净故，献奠无荤膻。危石叠四五，pI嵬欹且刓。造物者何意，堆在岩东偏。冷滑无人迹，苔点如花笺。我来登上头，下临不测渊。目眩手足掉，不敢低头看。风从石下生，薄人而上抟。衣服似羽翮，开张欲飞鶱。gf々三面峰，峰尖刀剑攒。往往白云过，决开露青天。西北日落时，夕晖红团团。千里翠屏外，走下丹砂丸。东南月上时，夜气青漫漫。百丈碧潭底，写出黄金盘。蓝水色似蓝，日夜长潺潺。周回绕山转，下视如青环。或铺为慢流，或激为奔湍。泓澄最深处，浮出蛟龙涎。侧身入其中，悬磴尤险艰。扪萝蹋樛木，下逐饮涧猿。雪迸起白鹭，锦跳惊红鳣。歇定方盥漱，濯去支体烦。浅深皆洞彻，可照脑与肝。但爱清见底，欲寻不知源。东崖饶怪石，积甃苍琅玕。温润发于外，其间韫玙璠。卞和死已久，良玉多弃捐。或时泄光彩，夜与星月连。中顶最高峰，拄天青玉竿。q0p0上不得，岂我能攀援。上有白莲池，素葩覆清澜。闻名不可到，处所非人寰。又有一片石，大如方尺砖。插在半壁上，其下万仞悬。云有过去师，坐得无生禅。号为定心石，长老世相传。却上谒仙祠，蔓草生绵绵。昔闻王氏子，羽化升上玄。其西晒药台，犹对芝朮田。时复明月夜，上闻黄鹤言。回寻画龙堂，二叟鬓发斑。想见听法时，欢喜礼印坛。复归泉窟下，化作龙蜿蜒。阶前石孔在，欲雨生白烟。往有写经僧，身静心精专。感彼云外鸽，群飞千翩翩。来添砚中水，去吸岩底泉。一日三往复，时节长不愆。经成号圣僧，弟子名杨难。诵此莲花偈，数满百亿千。身坏口不坏，舌根如红莲。颅骨今不见，石函尚存焉。粉壁有吴画，笔彩依旧鲜。素屏有褚书，墨色如新干。灵境与异迹，周览无不殚。一游五昼夜，欲返仍盘桓。我本山中人，误为时网牵。牵率使读书，推挽令效官。既登文字科，又忝谏诤员。拙直不合时，无益同素餐。以此自惭惕，戚戚常寡欢。无成心力尽，未老形骸残。今来脱簪组，始觉离忧患。及为山水游，弥得纵疏顽。野麋断羁绊，行走无拘挛。池鱼放入海，一往何时还。身著居士衣，手把南华篇。终来此山住，永谢区中缘。我今四十馀，从此终身闲。若以七十期，犹得三十年。
进入阁前拜，退就廊下餐。归来昭国里，人卧马歇鞍。却睡至日午，起坐心浩然。况当好时节，雨后清和天。柿树绿阴合，王家庭院宽。瓶中鄠县酒，墙上终南山。独眠仍独坐，开襟当风前。禅师与诗客，次第来相看。要语连夜语，须眠终日眠。除非奉朝谒，此外无别牵。年长身且健，官贫心甚安。幸无急病痛，不至苦饥寒。自此聊以适，外缘不能干。唯应静者信，难为动者言。台中元侍御，早晚作郎官。未作郎官际，无人相伴闲。
高高此山顶，四望唯烟云。下有一条路，通达楚与秦。或名诱其心，或利牵其身。乘者及负者，来去何云云。我亦斯人徒，未能出嚣尘。七年三往复，何得笑他人。
夏闰秋候早，七月风骚骚。渭川烟景晚，骊山宫殿高。丹殿子司谏，赤县我徒劳。相去半日程，不得同游遨。到官来十日，览镜生二毛。可怜趋走吏，尘土满青袍。邮传拥两驿，簿书堆六曹。为问纲纪掾，何必使铅刀。
旧居清渭曲，开门当蔡渡。十年方一还，几欲迷归路。追思昔日行，感伤故游处。插柳作高林，种桃成老树。因惊成人者，尽是旧童孺。试问旧老人，半为绕村墓。浮生同过客，前后递来去。白日如弄珠，出没光不住。人物日改变，举目悲所遇。回念念我身，安得不衰暮。朱颜销不歇，白发生无数。唯有山门外，三峰色如故。
晨鸡才发声，夕雀俄敛冀。昼夜往复来，疾如出入息。非徒改年貌，渐觉无心力。自念因念君，俱为老所逼。君年虽校少，憔悴谪南国。三年不放归，炎瘴消颜色。山无杀草霜，水有含沙蜮。健否远不知，书多隔年得。愿君少愁苦，我亦加餐食。各保金石躯，以慰长相忆。
渭水寒渐落，离离蒲稗苗。闲傍沙边立，看人刈苇苕。近水风景冷，晴明犹寂寥。复兹夕阴起，野色重萧条。萧条独归路，暮雨湿村桥。
停骖问前路，路在秋云里。苍苍县南道，去途从此始。绝顶忽上盘，众山皆下视。下视千万峰，峰头如浪起。朝经韩公坡，夕次蓝桥水。浔阳近四千，始行七十里。人烦马蹄跙，劳苦已如此。
我为东南行，始登商山道。商山无数峰，最爱仙娥好。参差树若插，匼匝云如抱。渴望寒玉泉，香闻紫芝草。青崖屏削碧，白石床铺缟。向无如此物，安足留四皓。感彼私自问，归山何不早。可能尘土中，还随众人老。
啧啧雀引雏，稍稍笋成竹。时物感人情，忆我故乡曲。故园渭水上，十载事樵牧。手种榆柳成，阴阴覆墙屋。兔隐豆苗肥，鸟鸣桑椹熟。前年当此时，与尔同游瞩。诗书课弟侄，农圃资童仆。日暮麦登场，天晴蚕坼簇。弄泉南涧坐，待月东亭宿。兴发饮数杯，闷来棋一局。一朝忽分散，万里仍羁束。井鲋思反泉，笼莺悔出谷。九江地卑湿，四月天炎燠。苦雨初入梅，瘴云稍含毒。泥秧水畦稻，灰种畬田粟。已讶殊岁时，仍嗟异风俗。闲登郡楼望，日落江山绿。归雁拂乡心，平湖断人目。殊方我漂泊，旧里君幽独。何时同一瓢，饮水心亦足。
月出先照山，风生先动水。亦如早蝉声，先入闲人耳。一闻愁意结，再听乡心起。渭上新蝉声，先听浑相似。衡门有谁听，日暮槐花里。
南方饶竹树，唯有青槐稀。十种七八死，纵活亦支离。何此郡庭下，一株独华滋。蒙蒙碧烟叶，袅袅黄花枝。我家渭水上，此树荫前墀。忽向天涯见，忆在故园时。人生有情感，遇物牵所思。树木犹复尔，况见旧亲知。
常爱辋川寺，竹窗东北廊。一别十馀载，见竹未曾忘。今春二月初，卜居在新昌。未暇作厩库，且先营一堂。开窗不糊纸，种竹不依行。意取北檐下，窗与竹相当。绕屋声淅淅，逼人色苍苍。烟通杳霭气，月透玲珑光。是时三伏天，天气热如汤。独此竹窗下，朝回解衣裳。轻纱一幅巾，小簟六尺床。无客尽日静，有风终夜凉。乃知前古人，言事颇谙详。清风北窗卧，可以傲羲皇。
白头病叟泣且言，禄山未乱入梨园。能弹琵琶和法曲，多在华清随至尊。是时天下太平久，年年十月坐朝元。千官起居环珮合，万国会同车马奔。金钿照耀石瓮寺，兰麝熏煮温汤源。贵妃宛转侍君侧，体弱不胜珠翠繁。冬雪飘飖锦袍暖，春风荡漾霓裳翻。欢娱未足燕寇至，弓劲马肥胡语喧。豳土人迁避夷狄，鼎湖龙去哭轩辕。从此漂沦落南土，万人死尽一身存。秋风江上浪无限，暮雨舟中酒一尊。涸鱼久失风波势，枯草曾沾雨露恩。我自秦来君莫问，骊山渭水如荒村。新丰树老笼明月，长生殿暗锁春云。红叶纷纷盖欹瓦，绿苔重重封坏垣。唯有中官作宫使，每年寒食一开门。
凉风冷露萧索天，黄蒿紫菊荒凉田。绕冢秋花少颜色，细虫小蝶飞翻翻。中有腾腾独行者，手拄渔竿不骑马。晚从南涧钓鱼回，歇此墟中白杨下。褐衣半故白发新，人逢知我是何人。谁言渭浦栖迟客，曾作甘泉侍从臣。
客从江南来，来时月上弦。悠悠行旅中，三见清光圆。晓随残月行，夕与新月宿。谁谓月无情，千里远相逐。朝发渭水桥，暮入长安陌。不知今夜月，又作谁家客。
忆在贞元岁,初登典校司。身名同日授,心事一言知。肺腑都无隔,形骸两不羁。疏狂属年少,闲散为官卑。分定金兰契,言通药石规。交贤方汲汲,友直每偲偲。有月多同赏,无杯不共持。秋风拂琴匣,夜雪卷书帷。高上慈恩塔,幽寻皇子陂。唐昌玉蕊会,崇敬牡丹期。笑劝迂辛酒,闲吟短李诗。儒风爱敦质,佛理赏玄师。度日曾无闷,通宵靡不为。双声联律句,八面对宫棋。往往游三省,腾腾出九逵。寒销直城路,春到曲江池。树暖枝条弱,山晴彩翠奇。峰攒石绿点,柳宛麹尘丝。岸草烟铺地,园花雪压枝。早光红照耀,新溜碧逶迤。幄幕侵堤布,盘筵占地施。征伶皆绝艺,选伎悉名姬。粉黛凝春态,金钿耀水嬉。风流夸堕髻,时世斗啼眉。密坐随欢促,华尊逐胜移。香飘歌袂动,翠落舞钗遗。筹插红螺碗,觥飞白玉卮。打嫌调笑易,饮讶卷波迟。残席喧哗散,归鞍酩酊骑。酡颜乌帽侧,醉袖玉鞭垂。紫陌传钟鼓,红尘塞路岐。几时曾暂别,何处不相随。荏苒星霜换,回环节候催。两衙多请告,三考欲成资。运启千年圣,天成万物宜。皆当少壮日,同惜盛明时。光景嗟虚掷,云霄窃暗窥。攻文朝矻矻,讲学夜孜孜。策目穿如札,锋毫锐若锥。繁张获鸟网,坚守钓鱼坻。并受夔龙荐,齐陈晁董词。万言经济略,三策太平基。中第争无敌,专场战不疲。辅车排胜阵,掎角搴降旗。双阙纷容卫,千僚俨等衰。恩随紫泥降,名向白麻披。既在高科选,还从好爵縻。东垣君谏诤,西邑我驱驰。再喜登乌府,多惭侍赤墀。官班分内外,游处遂参差。每列鹓鸾序,偏瞻獬豸姿。简威霜凛冽,衣彩绣葳蕤。正色摧强御,刚肠嫉喔咿。常憎持禄位,不拟保妻儿。养勇期除恶,输忠在灭私。下鞲惊燕雀,当道慑狐狸。南国人无怨,东台吏不欺。理冤多定国,切谏甚辛毗。造次行于是,平生志在兹。道将心共直,言与行兼危。水暗波翻覆,山藏路险巇。未为明主识,已被倖臣疑。木秀遭风折,兰芳遇霰萎。千钧势易压,一柱力难支。腾口因成痏,吹毛遂得疵。忧来吟贝锦,谪去咏江蓠。邂逅尘中遇,殷勤马上辞。贾生离魏阙,王粲向荆夷。水过清源寺,山经绮季祠。心摇汉皋珮,泪堕岘亭碑。驿路缘云际,城楼枕水湄。思乡多绕泽,望阙独登陴。林晚青萧索,江平绿渺瀰。野秋鸣蟋蟀,沙冷聚鸬鹚。官舍黄茅屋,人家苦竹篱。白醪充夜酌,红粟备晨炊。寡鹤摧风翮,鳏鱼失水鬐。暗雏啼渴旦,凉叶坠相思。一点寒灯灭,三声晓角吹。蓝衫经雨故,骢马卧霜羸。念涸谁濡沫,嫌醒自歠醨。耳垂无伯乐,舌在有张仪。负气冲星剑,倾心向日葵。金言自销铄,玉性肯磷缁。伸屈须看蠖,穷通莫问龟。定知身是患,应用道为医。想子今如彼,嗟予独在斯。无憀当岁杪,有梦到天涯。坐阻连襟带,行乖接履綦。润销衣上雾,香散室中芝。念远缘迁贬,惊时为别离。素书三往复,明月七盈亏。旧里非难到,馀欢不可追。树依兴善老,草傍静安衰。前事思如昨,中怀写向谁。北村寻古柏,南宅访辛夷。此日空搔首,何人共解颐。病多知夜永,年长觉秋悲。不饮长如醉,加餐亦似饥。狂吟一千字,因使寄微之。
宠辱忧欢不到情，任他朝市自营营。独寻秋景城东去，白鹿原头信马行。
紫阁峰西清渭东，野烟深处夕阳中。风荷老叶萧条绿，水蓼残花寂寞红。我厌宦游君失意，可怜秋思两心同。
花落鸟嘤嘤，南归称野情。月宜秦岭宿，春好蜀江行。乡路通云栈，郊扉近锦城。乌台陟冈送，人羡别时荣。
曾于太白峰前住，数到仙游寺里来。黑水澄时潭底出，白云破处洞门开。林间暖酒烧红叶，石上题诗扫绿苔。惆怅旧游那复到，菊花时节羡君回。
秋思太白峰头雪，晴忆仙游洞口云。未报皇恩归未得，惭君为寄北山文。
旧峰松雪旧溪云，怅望今朝遥属君。共道使臣非俗吏，南山莫动北山文。
圣代元和岁,闲居渭水阳。不才甘命舛,多幸遇时康。朝野分伦序,贤愚定否臧。重文疏卜式,尚少弃冯唐。由是推天运,从兹乐性场。笼禽放高翥,雾豹得深藏。世虑休相扰,身谋且自强。犹须务衣食,未免事农桑。薙草通三径,开田占一坊。昼扉扃白版,夜碓扫黄粱。隙地治场圃,闲时粪土疆。枳篱编刺夹,薤垄擘科秧。穑力嫌身病,农心愿岁穰。朝衣典杯酒,佩剑博牛羊。困倚栽松锸,饥提采蕨筐。引泉来后涧,移竹下前冈。生计虽勤苦,家资甚渺茫。尘埃常满甑,钱帛少盈囊。弟病仍扶杖,妻愁不出房。传衣念蓝缕,举案笑糟糠。犬吠村胥闹,蝉鸣织妇忙。纳租看县帖,输粟问军仓。夕歇攀村树,秋行绕野塘。云容阴惨澹,月色冷悠扬。荞麦铺花白,棠梨间叶黄。早寒风摵摵,新霁月苍苍。园菜迎霜死,庭芜过雨荒。檐空愁宿燕,壁暗思啼螀。眼为看书损,肱因运甓伤。病骸浑似木,老鬓欲成霜。少睡知年长,端忧觉夜长。旧游多废忘,往事偶思量。忽忆烟霄路,常陪剑履行。登朝思检束,入阁学趋跄。命偶风云会,恩覃雨露霶。沾枯发枝叶,磨钝起锋铓。崔阁连镳骛,钱兄接翼翔。齐竽混韶夏,燕石厕琳琅。同日升金马,分宵直未央。共词加宠命,合表谢恩光。厩马骄初跨,天厨味始尝。朝晡颁饼饵,寒暑赐衣裳。对秉鹅毛笔,俱含鸡舌香。青缣衾薄絮,朱里幕高张。昼食恒连案,宵眠每并床。差肩承诏旨,连署进封章。起草偏同视,疑文最共详。灭私容点窜,穷理析毫芒。便共输肝胆,何曾异肺肠。慎微参石奋,决密与张汤。禁闼青交琐,宫垣紫界墙。井阑排菡萏,檐瓦斗鸳鸯。楼额题鳷鹊,池心浴凤凰。风枝万年动,温树四时芳。宿露凝金掌,晨晖上璧珰。砌筠涂绿粉,庭果滴红浆。晓从朝兴庆,春陪宴柏梁。传呼鞭索索,拜舞珮锵锵。仙仗环双阙,神兵辟两厢。火翻红尾旆,冰卓白竿枪。滉漾经鱼藻,深沈近浴堂。分庭皆命妇,对院即储皇。贵主冠浮动,亲王辔闹装。金钿相照耀,朱紫间荧煌。球簇桃花绮,歌巡竹叶觞。洼银中贵带,昂黛内人妆。赐禊东城下,颁酺曲水傍。尊罍分圣酒,妓乐借仙倡。浅酌看红药,徐吟把绿杨。宴回过御陌,行歇入僧房。白鹿原东脚,青龙寺北廊。望春花景暖,避暑竹风凉。下直闲如社,寻芳醉似狂。有时还后到,无处不相将。鸡鹤初虽杂,萧兰久乃彰。来燕隗贵重,去鲁孔恓惶。聚散期难定,飞沉势不常。五年同昼夜,一别似参商。屈折孤生竹,销摧百炼钢。途穷任憔悴,道在肯彷徨。尚念遗簪折,仍怜病雀疮。恤寒分赐帛,救馁减馀粮。药物来盈裹,书题寄满箱。殷勤翰林主,珍重礼闱郎。喣沫诚多谢,抟扶岂所望。提携劳气力,吹簸不飞扬。拙劣才何用,龙钟分自当。妆嫫徒费黛,磨甋讵成璋。习隐将时背,干名与道妨。外身宗老氏,齐物学蒙庄。疏放遗千虑,愚蒙守一方。乐天无怨叹,倚命不劻勷。愤懑胸须豁,交加臂莫攘。珠沉犹是宝,金跃未为祥。泥尾休摇掉,灰心罢激昂。渐闲亲道友,因病事医王。息乱归禅定,存神入坐亡。断痴求慧剑,济苦得慈航。不动为吾志,无何是我乡。可怜身与世,从此两相忘。
百里音书何太迟，暮秋把得暮春诗。柳条绿日君相忆，梨叶红时我始知。莫叹学官贫冷落，犹胜村客病支离。形容意绪遥看取，不似华阳观里时。
蒲池村里匆匆别，沣水桥边兀兀回。行到城门残酒醒，万重离恨一时来。
草草辞家忧后事，迟迟去国问前途。望秦岭上回头立，无限秋风吹白须。
蓝桥春雪君归日，秦岭秋风我去时。每到驿亭先下马，循墙绕柱觅君诗。
卧逃秦乱起安刘，舒卷如云得自由。若有精灵应笑我，不成一事谪江州。
南去经三楚,东来过五湖。山头看候馆,水面问征途。地远穷江界,天低极海隅。飘零同落叶,浩荡似乘桴。渐觉乡原异,深知土产殊。夷音语嘲哳,蛮态笑睢盱。水市通闤闠,烟村混舳舻。吏征渔户税,人纳火田租。亥日饶虾蟹,寅年足虎貙。成人男作丱,事鬼女为巫。楼暗攒倡妇,堤长簇贩夫。夜船论铺赁,春酒断瓶酤。见果皆卢橘,闻禽悉鹧鸪。山歌猿独叫,野哭鸟相呼。岭徼云成栈,江郊水当郛。月移翘柱鹤,风泛飐樯乌。鳌碍潮无信,蛟惊浪不虞。鼍鸣江擂鼓,蜃气海浮图。树裂山魈穴,沙含水弩枢。喘牛犁紫芋,羸马放青菰。绣面谁家婢,鸦头几岁奴。泥中采菱芡,烧后拾樵苏。鼎腻愁烹鳖,盘腥厌脍鲈。钟仪徒恋楚,张翰浪思吴。气序凉还热,光阴旦复晡。身方逐萍梗,年欲近桑榆。渭北田园废,江西岁月徂。忆归恒惨淡,怀旧忽踟蹰。自念咸秦客,尝为邹鲁儒。蕴藏经国术,轻弃度关繻。赋力凌鹦鹉,词锋敌辘轳。战文重掉鞅,射策一弯弧。崔杜鞭齐下,元韦辔并驱。名声逼扬马,交分过萧朱。世务轻摩揣,周行窃觊觎。风云皆会合,雨露各沾濡。共遇升平代,偏惭固陋躯。承明连夜直,建礼拂晨趋。美服颁王府,珍羞降御厨。议高通白虎,谏切伏青蒲。柏殿行陪宴,花楼走看酺。神旗张鸟兽,天籁动笙竽。戈剑星芒耀,鱼龙电策驱。定场排越伎,促坐进吴歈。缥缈疑仙乐,婵娟胜画图。歌鬟低翠羽,舞汗堕红珠。别选闲游伴,潜招小饮徒。一杯愁已破,三醆气弥粗。软美仇家酒,幽闲葛氏姝。十千方得斗,二八正当垆。论笑杓胡律,谈怜巩嗫嚅。李酣犹短窦,庾醉更蔫迂。鞍马呼教住,骰盘喝遣输。长驱波卷白,连掷采成卢。筹并频逃席,觥严列置盂。满卮那可灌,颓玉不胜扶。入视中枢草,归乘内厩驹。醉曾冲宰相,骄不揖金吾。日近恩虽重,云高势却孤。翻身落霄汉,失脚倒泥涂。博望移门籍,浔阳佐郡符。时情变寒暑,世利算锱铢。即日辞双阙,明朝别九衢。播迁分郡国,次第出京都。秦岭驰三驿,商山上二邘。岘阳亭寂寞,夏口路崎岖。大道全生棘,中丁尽执殳。江关未撤警,淮寇尚稽诛。林对东西寺,山分大小姑。庐峰莲刻削,湓浦带萦纡。九派吞青草,孤城覆绿芜。黄昏钟寂寂,清晓角呜呜。春色辞门柳,秋声到井梧。残芳悲鶗鴂,暮节感茱萸。蕊坼金英菊,花飘雪片芦。波红日斜没,沙白月平铺。几见林抽笋,频惊燕引雏。岁华何倏忽,年少不须臾。眇默思千古,苍茫想八区。孔穷缘底事,颜夭有何辜。龙智犹经醢,龟灵未免刳。穷通应已定,圣哲不能逾。况我身谋拙,逢他厄运拘。漂流随大海,锤锻任洪炉。险阻尝之矣,栖迟命也夫。沉冥消意气,穷饿耗肌肤。防瘴和残药,迎寒补旧襦。书床鸣蟋蟀,琴匣网蜘蛛。贫室如悬磬,端忧剧守株。时遭人指点,数被鬼揶揄。兀兀都疑梦,昏昏半是愚。女惊朝不起,妻怪夜长吁。万里抛朋侣,三年隔友于。自然悲聚散,不是恨荣枯。去夏微之疟,今春席八殂。天涯书达否,泉下哭知无。谩写诗盈卷,空盛酒满壶。只添新怅望,岂复旧欢娱。壮志因愁减,衰容与病俱。相逢应不识,满颔白髭须。
沣水店头春尽日，送君上马谪通川。夷陵峡口明月夜，此处逢君是偶然。一别五年方见面，相携三宿未回船。坐从日暮唯长叹，语到天明竟未眠。齿发蹉跎将五十，关河迢递过三千。生涯共寄沧江上，乡国俱抛白日边。往事渺茫都似梦，旧游流落半归泉。醉悲洒泪春杯里，吟苦支颐晓烛前。莫问龙钟恶官职，且听清脆好文篇。别来只是成诗癖，老去何曾更酒颠。各限王程须去住，重开离宴贵留连。黄牛渡北移征棹，白狗崖东卷别筵。神女台云闲缭绕，使君滩水急潺湲，风凄暝色愁杨柳，月吊宵声哭杜鹃。万丈赤幢潭底日，一条白练峡中天。君还秦地辞炎徼，我向忠州入瘴烟。未死会应相见在，又知何地复何年。
反照前山云树明，从君苦道似华清。试听肠断巴猿叫，早晚骊山有此声。
万里路长在，六年身始归。所经多旧馆，大半主人非。
与君前后多迁谪，五度经过此路隅。笑问中庭老桐树，这回归去免来无。
行人南北分征路，流水东西接御沟。终日坡前恨离别，谩名长乐是长愁。
近见头陀伴，云师老更慵。性灵闲似鹤，颜状古于松。山里犹难觅，人间岂易逢。仍闻移住处，太白最高峰。
忆昨征还日，三人归路同。此生都是梦，前事旋成空。杓直泉埋玉，虞平烛过风。唯残乐天在，头白向江东。
日下风高野路凉，缓驱疲马暗思乡。渭村秋物应如此，枣赤梨红稻穗黄。
遍览古今集，都无秋雪诗。阳春先唱后，阴岭未消时。草讶霜凝重，松疑鹤散迟。清光莫独占，亦对白云司。
灞浐风烟函谷路，曾经几度别长安。昔时蹙促为迁客，今日从容自去官。优诏幸分四皓秩，祖筵惭继二疏欢。尘缨世网重重缚，回顾方知出得难。
人少街荒已寂寥，风多尘起重萧条。上阳落叶飘宫树，中渡流澌拥渭桥。出早冒寒衣校薄，归迟侵黑酒全消。如今不是闲行日，日短天阴坊曲遥。
久雨初晴天气新，风烟草树尽欣欣。虽当冷落衰残日，还有阳和暖活身。池色溶溶蓝染水，花光焰焰火烧春。商山老伴相收拾，不用随他年少人。
一年年觉此身衰，一日日知前事非。咏月嘲风先要减，登山临水亦宜稀。子平嫁娶贫中毕，元亮田园醉里归。为报阿连寒食下，与吾酿酒扫柴扉。
忆昔嬉游伴，多陪欢宴场。寓居同永乐，幽会共平康。师子寻前曲，声儿出内坊。花深态奴宅，竹错得怜堂。庭晚开红药，门闲荫绿杨。经过悉同巷，居处尽连墙。时世高梳髻，风流澹作妆。戴花红石竹，帔晕紫槟榔。鬓动悬蝉翼，钗垂小凤行。拂胸轻粉絮，暖手小香囊。选胜移银烛，邀欢举玉觞。炉烟凝麝气，酒色注鹅黄。急管停还奏，繁弦慢更张。雪飞回舞袖，尘起绕歌梁。旧曲翻调笑，新声打义扬。名情推阿轨，巧语许秋娘。风暖春将暮，星回夜未央。宴馀添粉黛，坐久换衣裳。结伴归深院，分头入洞房。彩帷开翡翠，罗荐拂鸳鸯。留宿争牵袖，贪眠各占床。绿窗笼水影，红壁背灯光。索镜收花钿，邀人解袷裆。暗娇妆靥笑，私语口脂香。怕听钟声坐，羞明映缦藏。眉残蛾翠浅，鬟解绿云长。聚散知无定，忧欢事不常。离筵开夕宴，别骑促晨装。去住青门外，留连浐水傍。车行遥寄语，马驻共相望。云雨分何处，山川共异方。野行初寂寞，店宿乍恓惶。别后嫌宵永，愁来厌岁芳。几看花结子，频见露为霜。岁月何超忽，音容坐渺茫。往还书断绝，来去梦游扬。自我辞秦地，逢君客楚乡。常嗟异岐路，忽喜共舟航。话旧堪垂泪，思乡数断肠。愁云接巫峡，泪竹近潇湘。月落江湖阔，天高节候凉。浦深烟渺渺，沙冷月苍苍。红叶江枫老，青芜驿路荒。野风吹蟋蟀，湖水浸菰蒋。帝路何由见，心期不可忘。旧游千里外，往事十年强。春昼提壶饮，秋林摘橘尝。强歌还自感，纵饮不成狂。永夜长相忆，逢君各共伤。殷勤万里意，并写赠萧郎。
銮舆秦地久，羽卫洛阳空。彼土虽凭固，兹川乃得中。龙颜觐白日，鹤发仰清风。望幸诚逾邈，怀来意不穷。昔因封泰岳，今伫蹑维嵩。天地心无异，神祇理亦同。翠华翔渭北，玉检候关东。众愿其难阻，明君早勒功。
牧野功成后，周王战马闲。驱驰休伏皂，饮龁任依山。逐日朝仍去，随风暮自还。冰生疑陇坂，叶落似榆关。躞蹀仙峰下，腾骧渭水湾。幸逢时偃武，不复鼓鼙间。
杜陵村人不田穑，入谷经谿复缘壁。每至南山草木春，即向侯家取金碧。幽艳凝华春景曙，林夫移得将何处。蝶惜芳丛送下山，寻断孤香始回去。豪少居连鳷鹊东，千金使买一株红。院多花少栽未得，零落绿娥纤指中。咸阳亲戚长安里，无限将金买花子。浇红湿绿千万家，青丝玉轳声哑哑。
句芒爱弄春风权，开萌发翠无党偏。句芒小女精神巧，机罗杼绮满平川。五陵年少轻薄客，蛮锦花多春袖窄。酌桂鸣金玩物华，星蹄绣毂填香陌。千条碧绿轻拖水，金毛泣怕春江死。万汇俱含造化恩，见我春工无私理。
秦末家家思逐鹿，商山四皓独忘机。如何鬓发霜相似，更出深山定是非。
海内埏埴遍，汉阴旌旆还。望留丹阙下，恩在紫霄间。冰雪背秦岭，风烟经武关。树皆人尚爱，辕即吏曾攀。自惜两心合，相看双鬓斑。终期谢戎务，同隐凿龙山。
嬴女昔解网，楚王有遗躅。破关既定秦，碎首闻献玉。贞姿应刃散，清响因风续。匪徇切泥功，将明怀璧辱。莫量汉祖德，空受项君勖。事去见前心，千秋渭水绿。
明星入东陌，灿灿光层宙。皎月映高梧，轻风发凉候。金门列葆吹，钟室传清漏。简册自中来，貂黄忝宣授。更登天禄阁，极眺终南岫。遥羡商山翁，闲歌紫芝秀。晨兴念始辱，夕惕思致寇。倾夺非我心，凄然感田窦。
绮皓岩中石，尝经伴隐沦。紫芝呈几曲，红藓閟千春。聊用支琴尾，宁惟倚病身。自知来处所，何暇问严遵。
大智思济物，道行心始休。垂纶自消息，岁月任春秋。纣虐武既贤，风云固可求。顺天行杀机，所向协良谋。况以丈人师，将济安川流。何劳问枯骨，再取阴阳筹。霸国不务仁，兵戈恣相酬。空令渭水迹，千古独悠悠。
能使时平四十春，开元圣主得贤臣。当时姚宋并燕许，尽是骊山从驾人。
万里烟萝锦帐间，云迎水送度蓝关。七盘九折难行处，尽是龚黄界外山。
商洛秦时四老翁，人传羽化此山空。若无仙眼何由见，总在庙前花洞中。
逸翮暂时成落羽，将归太白赏灵踪。须寻最近碧霄处，拟倩和云买一峰。
金舆传惊灞浐水，龙旗参天行殿巍。左文皇帝右慎姬，北面侍臣张释之。因高知处邯郸道，寿陵已见生秋草。万世何人不此归，一言出口堪生老。高歌倚瑟流清悲，徐乐哀生知为谁。臣惊欢叹不可放，愿赐一言释名妄。明珠为日红亭亭，水银为河玉为星。泉宫一闭秦国丧，牧童弄火骊山上。与世无情在速贫，弃尸于野由斯葬。生死茫茫不可知，视不一姓君莫悲。始皇有训二世哲，君独何人至于斯。灞陵一代无发毁，俭风本是张廷尉。
白露沾衣隋主宫，云亭月馆楚淮东。盘龙楼舰浮冤水，雕锦帆幢使乱风。长夜应怜桀何罪，告成合笑禹无功。伤心近似骊山路，陵树无根秋草中。
满山雨色应难见，隔涧经声又不闻。紫阁夜深多入定，石台谁为扫秋云。
东方晓日上翔鸾,西转苍龙拂露盘。渭水寒光摇藻井,玉峰晴色上朱阑。九重宫阙参差见,百二山河表里观。暂辍去蓬悲不定,一凭金界望长安。
闲出城南禁火天，路傍骑马独摇鞭。青松古墓伤碑碣，红杏春园羡管弦。徒说鸊鹈膏玉剑，漫夸蚨血点铜钱。世间尽是悠悠事，且饮韦家冷酒眠。
采松仙子徒销日，吃菜山僧枉过生。多谢蓝田王少府，人间诗酒最关情。
欲住村西日日慵，上山无水引高踪。谁能求得秦皇术，为我先驱紫阁峰。
茕独不为苦，求名始辛酸。上国无交亲，请谒多少难。九月风到面，羞汗成冰片。求名俟公道，名与公道远。力尽得一名，他喜我且轻。家书十年绝，归去知谁荣。马嘶渭桥柳，特地起秋声。
我梦何曾应，看君渡浐川。自无仙掌分，非是圣心偏。径草多生药，庭花半落泉。人间有此郡，况在凤城边。
白须芸阁吏，羸马月中行。庄僻难寻路，官闲易出城。看山多失饭，过寺故题名。秋日田家作，唯添集卷成。
迢递三千里，西南是去程。杜陵家已尽，蜀国客重行。雪照巴江色，风吹栈阁声。马嘶山稍暖，人语店初明。旅梦心多感，孤吟气不平。谁为李白后，为访锦官城。
万法空门里，师修历几生。过来心已悟，未到行弥精。溪寂钟还度，林昏锡独鸣。朝簪抽未得，此别岂忘情。
自闻憔客说，无计得相寻。几世传高卧，全家在一林。养情书览苦，采药路多深。愿得为邻里，谁能说此心。
峭行得如如，谁分圣与愚。不眠知梦妄，无号免人呼。山海禅皆遍，华夷佛岂殊。何因接师话，清净在斯须。
七十未成事，终南苍鬓翁。老来诗兴苦，贫去酒肠空。蟠蛰身仍病，鹏抟力未通。已无烧药本，唯有著书功。白马时何晚，青龙岁欲终。生涯枯叶下，家口乱云中。潭静鱼惊水，天晴鹤唳风。悲君还姓傅，独不梦高宗。
策杖度溪桥，云深步数劳。青猿吟岭际，白鹤坐松梢。天外浮烟远，山根野水交。自缘名利系，好此结蓬茆。
左右分京阙，黄河与宅连。何功来此地，窃位已经年。天下才弥小，关中镇最先。陇山望可见，惆怅是穷边。
门在荻塘西，塘高何联联。往昔分地利，远近无闲田。水国信污下，霖霪即成川。苗稼尽淹没，兹乡独丰年。家肥待亲懿，人乐思管弦。日晏始能起，盥漱看厨烟。酝酒寒正熟，养鱼长食鲜。黄昏钟未鸣，偃息早已眠。何意久城市，寂寥丘中缘。俯仰在颜色，区区人事间。忆昔炎汉时，乃知绮季贤。静默不能仕，养老终南山。
一忝乡书荐，长安未得回。年光逐渭水，春色上秦台。燕掠平芜去，人冲细雨来。东风生故里，又过几花开。
嘉瑞生天色，葱茏几效祥。树摇三殿侧，日映九城傍。仙雾今同色，卿云未可章。拱汾疑鼎气，临渭比荧光。岂并春风旧，俄同圣寿长。微臣时一望，短羽欲翱翔。
太白山中寺，师居最上方。猎人偷佛火，栎鼠戏禅床。定久衣尘积，行稀径草长。有谁来问法，林杪过残阳。
棕床已自檠，野宿更何营。大海谁同过，空山虎共行。身心相外尽，鬓发定中生。紫阁人来礼，无名便是名。
残猎渭城东，萧萧西北风。雪花鹰背上，冰片马蹄中。臂挂捎荆兔，腰悬落箭鸿。归来逞馀勇，儿子乱弯弓。
孤城高柳晓鸣鸦，风帘半钩清露华。九峰聚翠宿危槛，一夜孤光悬冷沙。出岸远晖帆欲落，入谿寒影雁差斜。杜陵归去春应早，莫厌青山谢脁家。
首阳山下路，孤竹节长存。为问无心草，如何庇本根。
樽前荆楚客，云外思萦回。秦野春已尽，商山花正开。鸥惊帆乍起，虹见雨初来。自有归期在，蝉声处处催。
宝轮金地压人寰，独坐苍冥启玉关。北岭风烟开魏阙，南轩气象镇商山。灞陵车马垂杨里，京国城池落照间。暂放尘心游物外，六街钟鼓又催还。
山月吟声苦，春风引思长。无由及尘土，犹带杏花香。
雪楼当日动晴寒，渭水梁山鸟外看。闻说德宗曾到此，吟诗不敢倚阑干。
与君同在苦空间，君得空门我爱闲。禁足已教修雁塔，终身不拟下鸡山。窗中遥指三千界，枕上斜看百二关。香茗一瓯从此别，转蓬流水几时还。
始皇东游出周鼎，刘项纵观皆引颈。削平天下实辛勤，却为道傍穷百姓。黔首不愚尔益愚，千里函关囚独夫。牧童火入九泉底，烧作灰时犹未枯。
昔子来陵阳，时当苦炎热。我虽在金台，头角长垂折。奉披尘意惊，立语平生豁。寺楼最鶱轩，坐送飞鸟没。一樽中夜酒，半破前峰月。烟院松飘萧，风廊竹交戛。时步郭西南，缭径苔圆折。好鸟响丁丁，小溪光汃汃。篱落见娉婷，机丝弄哑轧。烟湿树姿娇，雨馀山态活。仲秋往历阳，同上牛矶歇。大江吞天去，一练横坤抹。千帆美满风，晓日殷鲜血。历阳裴太守，襟韵苦超越。鞔鼓画麒麟，看君击狂节。离袖飐应劳，恨粉啼还咽。明年忝谏官，绿树秦川阔。子提健笔来，势若夸父渴。九衢林马挝，千门织车辙。秦台破心胆，黥阵惊毛发。子既屈一鸣，余固宜三刖。慵忧长者来，病怯长街喝。僧炉风雪夜，相对眠一褐。暖灰重拥瓶，晓粥还分钵。青云马生角，黄州使持节。秦岭望樊川，只得回头别。商山四皓祠，心与樗蒲说。大泽蒹葭风，孤城狐兔窟。且复考诗书，无因见簪笏。古训屹如山，古风冷刮骨。周鼎列瓶罂，荆璧横抛摋。力尽不可取，忽忽狂歌发。三年未为苦，两郡非不达。秋浦倚吴江，去楫飞青鹘。溪山好画图，洞壑深闺闼。竹冈森羽林，花坞团宫缬。景物非不佳，独坐如鞲绁。丹鹊东飞来，喃喃送君札。呼儿旋供衫，走门空踏袜。手把一枝物，桂花香带雪。喜极至无言，笑馀翻不悦。人生直作百岁翁，亦是万古一瞬中。我欲东召龙伯翁，上天揭取北斗柄。蓬莱顶上斡海水，水尽到底看海空。月于何处去，日于何处来？跳丸相趁走不住，               
绣岭明珠殿,层峦下缭墙。仰窥丹槛影,犹想赭袍光。昔帝登封后,中原自古强。一千年际会,三万里农桑。几席延尧舜,轩墀接禹汤。雷霆驰号令,星斗焕文章。钓筑乘时用,芝兰在处芳。北扉闲木索,南面富循良。至道思玄圃,平居厌未央。钩陈裹岩谷,文陛压青苍。歌吹千秋节,楼台八月凉。神仙高缥缈,环珮碎丁当。泉暖涵窗镜,云娇惹粉囊。嫩岚滋翠葆,清渭照红妆。帖泰生灵寿,欢娱岁序长。月闻仙曲调,霓作舞衣裳。雨露偏金穴,乾坤入醉乡。玩兵师汉武,回手倒干将。鲸鬣掀东海,胡牙揭上阳。喧呼马嵬血,零落羽林枪。倾国留无路,还魂怨有香。蜀峰横惨澹,秦树远微茫。鼎重山难转,天扶业更昌。望贤馀故老,花萼旧池塘。往事人谁问,幽襟泪独伤。碧檐斜送日,殷叶半凋霜。迸水倾瑶砌,疏风罅玉房。尘埃羯鼓索,片段荔枝筐。鸟啄摧寒木,蜗涎蠹画梁。孤烟知客恨,遥起泰陵傍。
邀侣以官解，泛然成独游。川光初媚日，山色正矜秋。野竹疏还密，岩泉咽复流。杜村连潏水，晚步见垂钩。
长空澹澹孤鸟没，万古销沉向此中。看取汉家何事业，五陵无树起秋风。
冥鸿不下非无意，塞马归来是偶然。紫绶公卿今放旷，白头郎吏尚留连。终南山下抛泉洞，阳羡溪中买钓船。欲与明公操履杖，愿闻休去是何年。
秋草樊川路，斜阳覆盎门。猎逢韩嫣骑，树识馆陶园。带雨经荷沼，盘烟下竹村。如今归不得，自戴望天盆。
故里溪头松柏双，来时尽日倚松窗。杜陵隋苑已绝国，秋晚南游更渡江。
日落水流西复东，春光不尽柳何穷。巫娥庙里低含雨，宋玉宅前斜带风。不嫌榆荚共争翠，深与桃花相映红。灞上汉南千万树，几人游宦别离中。
数树新开翠影齐，倚风情态被春迷。依依故国樊川恨，半掩村桥半掩溪。
云光岚彩四面合，柔柔垂柳十馀家。雉飞鹿过芳草远，牛巷鸡埘春日斜。秀眉老父对樽酒，蒨袖女儿簪野花。征车自念尘土计，惆怅溪边书细沙。
益戆由来未觉贤，终须南去吊湘川。当时物议朱云小，后代声华白日悬。邪佞每思当面唾，清贫长欠一杯钱。驿名不合轻移改，留警朝天者惕然。
水叠鸣珂树如帐，长杨春殿九门珂。我来惆怅不自决，欲去欲住终如何。
故人别来面如雪，一榻拂云秋影中。玉白花红三百首，五陵谁唱与春风。
早入商山百里云，蓝溪桥下水声分。流水旧声人旧耳，此回呜咽不堪闻。
吕氏强梁嗣子柔，我于天性岂恩雠。南军不袒左边袖，四老安刘是灭刘。
晴江滟滟含浅沙，高低绕郭滞秋花。牛歌鱼笛山月上，鹭渚鹙梁溪日斜。为郡异乡徒泥酒，杜陵芳草岂无家。白头搔杀倚柱遍，归棹何时闻轧鸦。
学他趋世少深机，紫阁青霄半掩扉。山路远怀王子晋，诗家长忆谢玄晖。百年不肯疏荣辱，双鬓终应老是非。人道青山归去好，青山曾有几人归。
楚翁秦塞住，昔事李轻车。白社贫思橘，青门老仰瓜。读书三径草，沽酒一篱花。更欲寻芝朮，商山便寄家。
花落水潺潺，十年离旧山。夜愁添白发，春泪减朱颜。孤剑北游塞，远书东出关。逢君话心曲，一醉灞陵间。
磻溪连灞水，商岭接秦山。青汉不回驾，白云长掩关。雀喧知鹤静，凫戏识鸥闲。却笑南昌尉，悠悠城市间。
归卧养天真，鹿裘乌角巾。茂陵闲久病，彭泽醉长贫。冠盖西园夜，笙歌北里春。谁怜清渭曲，又老钓鱼人。
闻说先皇醉碧桃，日华浮动郁金袍。风随玉辇笙歌迥，云卷珠帘剑佩高。凤驾北归山寂寂，龙旟西幸水滔滔。贵妃没后巡游少，瓦落宫墙见野蒿。
一上高城万里愁，蒹葭杨柳似汀洲。溪云初起日沈阁，山雨欲来风满楼。鸟下绿芜秦苑夕，蝉鸣黄叶汉宫秋。行人莫问当年事，故国东来渭水流。
杜陵池榭绮城东，孤岛回汀路不穷。高岫乍疑三峡近，远波初似五湖通。楸梧叶暗潇潇雨，菱荇花香淡淡风。还有昔时巢燕在，飞来飞去画堂中。
瘦马频嘶灞水寒，灞南高处望长安。何人更结王生袜，此客虚弹贡氏冠。江上蟹螯沙渺渺，坞中蜗壳雪漫漫。旧交已变新知少，却伴渔郎把钓竿。
万山晴雪九衢尘，何处风光寄梦频。花盛庾园携酒客，草深颜巷读书人。征帆又过湘南月，旅馆还悲渭水春。无限别情多病后，杜陵寥落在漳滨。
寒陌阴风万古悲，儒冠相枕死秦时。庙前亦有商山路，不学老翁歌紫芝。
华清恩幸古无伦，犹恐蛾眉不胜人。未免被他褒女笑，只教天子暂蒙尘。
九庙无尘八马回，奉天城垒长春苔。咸阳原上英雄骨，半向君家养马来。
世上苍龙种，人间武帝孙。小来惟射猎，兴罢得乾坤。渭水天开苑，咸阳地献原。英灵殊未已，丁傅渐华轩。
外戚平羌第一功，生年二十有重封。直登宣室螭头上，横过甘泉豹尾中。别馆觉来云雨梦，后门归去蕙兰丛。灞陵夜猎随田窦，不识寒郊自转蓬。
山东今岁点行频，几处冤魂哭虏尘。灞水桥边倚华表，平时二月有东巡。
麝重愁风逼，罗疏畏月侵。怨魂迷恐断，娇喘细疑沈。数急芙蓉带，频抽翡翠簪。柔情终不远，遥妒已先深。浦冷鸳鸯去，园空蛱蝶寻。蜡花长递泪，筝柱镇移心。觅使嵩云暮，回头灞岸阴。只闻凉叶院，露井近寒砧。
芳桂当年各一枝，行期未分压春期。江鱼朔雁长相忆，秦树嵩云自不知。下苑经过劳想像，东门送饯又差池。灞陵柳色无离恨，莫枉长条赠所思。
骊岫飞泉泛暖香，九龙呵护玉莲房。平明每幸长生殿，不从金舆惟寿王。
春梦乱不记，春原登已重。青门弄烟柳，紫阁舞云松。拂砚轻冰散，开尊绿酎浓。无悰托诗遣，吟罢更无悰。
丹灶三年火，苍崖万岁藤。樵归说逢虎，棋罢正留僧。星斗同秦分，人烟接汉陵。东流清渭苦，不尽照衰兴。
江南江北雪初消，漠漠轻黄惹嫩条。灞岸已攀行客手，楚宫先骋舞姬腰。清明带雨临官道，晚日含风拂野桥。如线如丝正牵恨，王孙归路一何遥。
蛇年建午月，我自梁还秦。南下大散关，北济渭之滨。草木半舒坼，不类冰雪晨。又若夏苦热，燋卷无芳津。高田长檞枥，下田长荆榛。农具弃道旁，饥牛死空墩。依依过村落，十室无一存。存者皆面啼，无衣可迎宾。始若畏人问，及门还具陈。右辅田畴薄，斯民常苦贫。伊昔称乐土，所赖牧伯仁。官清若冰玉，吏善如六亲。生儿不远征，生女事四邻。浊酒盈瓦缶，烂谷堆荆囷。健儿庇旁妇，衰翁舐童孙。况自贞观后，命官多儒臣。例以贤牧伯，徵入司陶钧。降及开元中，奸邪挠经纶。晋公忌此事，多录边将勋。因令猛毅辈，杂牧升平民。中原遂多故，除授非至尊。或出幸臣辈，或由帝戚恩。中原困屠解，奴隶厌肥豚。皇子弃不乳，椒房抱羌浑。重赐竭中国，强兵临北边。控弦二十万，长臂皆如猿。皇都三千里，来往同雕鸢。五里一换马，十里一开筵。指顾动白日，暖热回苍旻。公卿辱嘲叱，唾弃如粪丸。大朝会万方，天子正临轩。采旂转初旭，玉座当祥烟。金障既特设，珠帘亦高褰。捋须蹇不顾，坐在御榻前。忤者死艰屦，附之升顶颠。华侈矜递衒，豪俊相并吞。因失生惠养，渐见征求频。奚寇西北来，挥霍如天翻。是时正忘战，重兵多在边。列城绕长河，平明插旗幡。但闻虏骑入，不见汉兵屯。大妇抱儿哭，小妇攀车轓。生小太平年，不识夜闭门。少壮尽点行，疲老守空村。生分作死誓，挥泪连秋云。廷臣例獐怯，诸将如羸奔。为贼扫上阳，捉人送潼关。玉辇望南斗，未知何日旋。诚知开辟久，遘此云雷屯。送者问鼎大，存者要高官。抢攘互间谍，孰辨枭与鸾。千马无返辔，万车无还辕。城空鼠雀死，人去豺狼喧。南资竭吴越，西费失河源。因今左藏库，摧毁惟空垣。如人当一身，有左无右边。筋体半痿痺，肘腋生臊膻。列圣蒙此耻，含怀不能宣。谋臣拱手立，相戒无敢先。万国困杼轴，内库无金钱。健儿立霜雪，腹歉衣裳单。馈饷多过时，高估铜与铅。山东望河北，爨烟犹相联。朝廷不暇给，辛苦无半年。行人搉行资，居者税屋椽。中间遂作梗，狼藉用戈鋋。临门送节制，以锡通天班。破者以族灭，存者尚迁延。礼数异君父，羁縻如羌零。直求输赤诚，所望大体全。巍巍政事堂，宰相厌八珍。敢问下执事，今谁掌其权。疮疽几十载，不敢扶其根。国蹙赋更重，人稀役弥繁。近年牛医儿，城社更扳援。盲目把大旆，处此京西藩。乐祸忘怨敌，树党多狂狷。生为人所惮，死非人所怜。快刀断其头，列若猪牛悬。凤翔三百里，兵马如黄巾。夜半军牒来，屯兵万五千。乡里骇供亿，老少相扳牵。儿孙生未孩，弃之无惨颜。不复议所适，但欲死山间。尔来又三岁，甘泽不及春。盗贼亭午起，问谁多穷民。节使杀亭吏，捕之恐无因。咫尺不相见，旱久多黄尘。官健腰佩弓，自言为官巡。常恐值荒迥，此辈还射人。愧客问本末，愿客无因循。郿坞抵陈仓，此地忌黄昏。我听此言罢，冤愤如相焚。昔闻举一会，群盗为之奔。又闻理与乱，在人不在天。我愿为此事，君前剖心肝。叩头出鲜血，滂沱污紫宸。九重黯已隔，涕泗空沾唇。使典作尚书，厮养为将军。慎勿道此言，此言未忍闻。
紫阁相逢处，丹岩议宿时。堕蝉翻败叶，栖鸟定寒枝。万里飘流远，三年问讯迟。炎方忆初地，频梦碧琉璃。
红尘白日长安路，马足车轮不暂闲。唯有茂陵多病客，每来高处望南山。
紫阁雪未尽，杏园花亦寒。灞西辞旧友，楚外忆新安。细雨猿啼枿，微阳鹭起滩。旋应赴秋贡，讵得久承欢。
烟冈影畔寺，游步此时孤。庭静众药在，鹤闲双桧枯。蓝峰露秋院，灞水入春厨。便可栖心迹，如何返旧途。
路入犬羊群，城寒雉堞曛。居人只尚武，过客谩投文。马怯奔浑水，雕沈莽苍云。沙田积蒿艾，竟夕见烧焚。
鹤下紫阁云，沈沈翠微雨。独坐正无言，孤庄一声杵。
无事称无才，柴门亦罕开。脱巾吟永日，著屐步荒台。风卷微尘上，霆将暴雨来。终南云渐合，咫尺失崔嵬。
御林闻有早莺声,玉槛春香九陌晴。寒著霁云归紫阁,暖浮佳气动芳城。宫池日到冰初解,辇路风吹草欲生。鸳侣此时皆赋咏,商山雪在思尤清。
太华万馀重，岧峣只此峰。当秋倚寥泬，入望似芙蓉。翠拔千寻直，青危一朵秾。气分毛女秀，灵有羽人踪。倒影侵官路，流香激庙松。尘埃终不及，车马自憧憧。
兵印长封入卫稀，碧空云尽早霜微。浐川桑落雕初下，渭曲禾收兔正肥。陌上管弦清似语，草头弓马疾如飞。岂知万里黄云戍，血迸金疮卧铁衣。
曾向雷塘寄掩扉，荀家灯火有馀辉。关河日暮望空极，杨柳渡头人独归。隋苑荒台风袅袅，灞陵残雨梦依依。今年春色还相误，为我江边谢钓矶。
役役依山水，何曾似问津。断崖如避马，芳树欲留人。日夕猿鸟伴，古今京洛尘。一枝甘已失，辜负故园春。
折柳城边起暮愁，可怜春色独怀忧。伤心正叹人间事，回首更惭江上鸥。鶗鴂声中寒食雨，芙蓉花外夕阳楼。凭高满眼送清渭，去傍故山山下流。
和如春色净如秋，五月商山是胜游。当昼火云生不得，一溪萦作万重愁。
水边残雪照亭台，台上风襟向雪开。还似当时姓丁鹤，羽毛成后一归来。
开门绝壑旁，蹑藓过花梁。路入峰峦影，风来芝朮香。夜吟明雪牖，春梦闭云房。尽室更何有，一琴兼一觞。
高居在幽岭，人得见时稀。写箓扃虚白，寻僧到翠微。扫坛星下宿，收药雨中归。从服小还后，自疑身解飞。
相知皆是旧，每恨独游频。幸此同芳夕，宁辞倒醉身。灯光遥映烛，萼粉暗飘茵。明月分归骑，重来更几春。
心知受恩地，到此亦裴回。上路移时立，中轩隔宿来。川光通沼沚，寺影带楼台。无限成蹊树，花多向客开。
醉后情俱远，难忘素浐间。照花深处月，当户旧时山。事想同清话，欢期一破颜。风流还爱竹，此夜尚思闲。
故国波涛隔，明时已久留。献书双阙晚，看月五陵秋。南棹何时返，长江忆共游。遥知钓船畔，相望在汀洲。
灞原风雨定，晚见雁行频。落叶他乡树，寒灯独夜人。空园白露滴，孤壁野僧邻。寄卧郊扉久，何门致此身。
僧室并皇宫，云门辇路同。渭分双阙北，山迥五陵东。修绠悬林表，深泉汲洞中。人烟窥垤蚁，鸳瓦拂冥鸿。藓壁松生峭，龛灯月照空。稀逢息心侣，独礼竺乾公。
浐曲雁飞下，秦原人葬回。丘坟与城阙，草树共尘埃。
碧草径微断，白云扉晚开。罢琴松韵发，鉴水月光来。宿鸟排花动，樵童浇竹回。与君同露坐，涧石拂青苔。
冷日微烟渭水愁，华清宫树不胜秋。霓裳一曲千门锁，白尽梨园弟子头。
五十年天子，离宫仰峻墙。登封时正泰，御宇日何长。上位先名实，中兴事宪章。起戎轻甲胄，馀地复河湟。道降玄元祖，儒封孔子王。因缘百司署，聚会一人汤。渭水波摇绿，秦山草半黄。马驯金勒细，鹰健玉铃锵。下箭朱方满，鸣鞭皓腕攘。畋思获吕望，谏只避周昌。兔迹贪前逐，枭心不早防。几添鹦鹉劝，先赐荔枝尝。月锁千门静，天吹一笛凉。细音摇羽佩，轻步宛霓裳。祸乱基潜结，升平意遽忘。衣冠逃犬虏，鼙鼓动渔阳。外戚心殊迫，中原事可量。血埋妃子艳，刃断禄儿肠。近侍烟尘隔，前踪辇路荒。益知迷宠佞，遗恨丧贤良。北阙尊明主，南宫逊上皇。禁清馀凤吹，池冷睡龙光。祝寿山犹在，流年水共伤。杜鹃魂厌蜀，蝴蝶梦悲庄。雀卵遗雕栱，虫丝罥画梁。紫苔侵壁润，红树闭门芳。守吏齐鸳瓦，耕民得翠珰。登年昔酺乐，讲武旧兵场。暮草深岩翠，幽花坠径香。不堪垂白叟，行折御沟杨。
立马送君地，黯然愁到身。万途皆有匠，六义独无人。莫怪敢言此，已能甘世贫。时来贵亦在，事是掩何因。投刺皆羁旅，游边更苦辛。岐山终蜀境，泾水复蛮尘。埋没餐须强，炎蒸醉莫频。俗徒欺合得，吾道死终新。展分先难许，论诗永共亲。归京稍作意，充斥犯西邻。
鹿原阴面浐州湄，坐觉林泉逼梦思。闲景院开花落后，湿香风好雨来时。邻惊麦野闻雏雉，别创茅亭住老师。备足好中还有阙，许昌军里李陵诗。
鲁儒相悟欲成空，学尽文章不见功。官自掖垣飘海上，镇从随岸入山中。尝遭火发瞿云宅，争得天如老氏弓。何意杜陵怀宝客，也随迷路出关东。
丹雘苍苍簇背山，路尘应满旧帘间。玄宗不是偏行乐，只为当时四海闲。
商山驿路几经过，未到仙娥见谢娥。红锦机头抛皓腕，绿云鬟下送横波。佯嗔阿母留宾客，暗为王孙换绮罗。碧涧门前一条水，岂知平地有天河。
绿暗红稀出凤城，暮云楼阁古今情。行人莫听宫前水，流尽年光是此声。
秦川如画渭如丝，去国还家一望时。公子王孙莫来好，岭花多是断肠枝。
枝斗纤腰叶斗眉，春来无处不如丝。霸陵原上多离别，少有长条拂地垂。
商岭东西路欲分，两间茅屋一溪云。师言耳重知师意，人是人非不欲闻。
津阳门北临通逵,雪风猎猎飘酒旗。泥寒款段蹶不进,疲童退问前何为。酒家顾客催解装,案前罗列樽与卮。青钱琐屑安足数,白醪软美甘如饴。开垆引满相献酬,枯肠渴肺忘朝饥。愁忧似见出门去,渐觉春色入四肢。主翁移客挑华灯,双肩隐膝乌帽欹。笑云鲐老不为礼,飘萧雪鬓双垂颐。问余何往凌寒曦,顾翁枯朽郎岂知。翁曾豪盛客不见,我自为君陈昔时。时平亲卫号羽林,我才十五为孤儿。射熊搏虎众莫敌,弯弧出入随佽飞。此时初创观风楼,檐高百尺堆华榱。楼南更起斗鸡殿,晨光山影相参差。其年十月移禁仗,山下栉比罗百司。朝元阁成老君见,会昌县以新丰移。幽州晓进供奉马,玉珂宝勒黄金羁。五王扈驾夹城路,传声校猎渭水湄。羽林六军各出射,笼山络野张罝维。雕弓绣韣不知数,翻身灭没皆蛾眉。赤鹰黄鹘云中来,妖狐狡兔无所依。人烦马殆禽兽尽,百里腥膻禾黍稀。暖山度腊东风微,宫娃赐浴长汤池。刻成玉莲喷香液,漱回烟浪深逶迤。犀屏象荐杂罗列,锦凫绣雁相追随。破簪碎钿不足拾,金沟残溜和缨緌。上皇宽容易承事,十家三国争光辉。绕床呼卢恣樗博,张灯达昼相谩欺。相君侈拟纵骄横,日从秦虢多游嬉。朱衫马前未满足,更驱武卒罗旌旗。画轮宝轴从天来,云中笑语声融怡。鸣鞭后骑何躞蹀,宫妆襟袖皆仙姿。青门紫陌多春风,风中数日残春遗。骊驹吐沫一奋迅,路人拥篲争珠玑。八姨新起合欢堂,翔鹍贺燕无由窥。万金酬工不肯去,矜能恃巧犹嗟咨。四方节制倾附媚,穷奢极侈沽恩私。堂中特设夜明枕,银烛不张光鉴帷。瑶光楼南皆紫禁,梨园仙宴临花枝。迎娘歌喉玉窈窕,蛮儿舞带金葳蕤。三郎紫笛弄烟月,怨如别鹤呼羁雌。玉奴琵琶龙香拨,倚歌促酒声娇悲。饮鹿泉边春露晞,粉梅檀杏飘朱墀。金沙洞口长生殿,玉蕊峰头王母祠。禁庭术士多幻化,上前较胜纷相持。罗公如意夺颜色,三藏袈裟成散丝。蓬莱池上望秋月,无云万里悬清辉。上皇夜半月中去,三十六宫愁不归。月中秘乐天半间,丁珰玉石和埙篪。宸聪听览未终曲,却到人间迷是非。千秋御节在八月,会同万国朝华夷。花萼楼南大合乐,八音九奏鸾来仪。都卢寻橦诚龌龊,公孙剑伎方神奇。马知舞彻下床榻,人惜曲终更羽衣。禄山此时侍御侧,金鸡画障当罘罳。绣do衣褓日屃赑,甘言狡计愈娇痴。诏令上路建甲第,楼通走马如飞翚。大开内府恣供给,玉缶金筐银簸箕。异谋潜炽促归去,临轩赐带盈十围。忠臣张公识逆状,日日切谏上弗疑。汤成召浴果不至,潼关已溢渔阳师。御街一夕无禁鼓,玉辂顺动西南驰。九门回望尘坌多,六龙夜驭兵卫疲。县官无人具军顿,行宫彻屋屠云螭。马嵬驿前驾不发,宰相射杀冤者谁。长眉鬓发作凝血,空有君王潜涕洟。青泥坂上到三蜀,金堤城边止九旂。移文泣祭昔臣墓,度曲悲歌秋雁辞。明年尚父上捷书,洗清观阙收封畿。两君相见望贤顿,君臣鼓舞皆歔欷。宫中亲呼高骠骑,潜令改葬杨真妃。花肤雪艳不复见,空有香囊和泪滋。銮舆却入华清宫,满山红实垂相思。飞霜殿前月悄悄,迎春亭下风飔飔。雪衣女失玉笼在,长生鹿瘦铜牌垂。象床尘凝罨飒被,画檐虫网颇梨碑。碧菱花覆云母陵,风篁雨菊低离披。真人影帐偏生草,果老药堂空掩扉。鼎湖一日失弓剑,桥山烟草俄霏霏。空闻玉碗入金市,但见铜壶飘翠帷。开元到今逾十纪,当初事迹皆残隳。竹花唯养栖梧凤,水藻周游巢叶龟。会昌御宇斥内典,去留二教分黄缁。庆山污潴石瓮毁,红楼绿阁皆支离。奇松怪柏为樵苏,童山眢谷亡嶮巇,烟中壁碎摩诘画,云间字失玄宗诗。石鱼岩底百寻井,银床下卷红绠迟。当时清影荫红叶,一旦飞埃埋素规。韩家烛台倚林杪,千枝灿若山霞摛。昔年光彩夺天月,昨日销熔当路岐。龙宫御榜高可惜,火焚牛挽临崎峗。孔雀松残赤琥珀,鸳鸯瓦碎青琉璃。今我前程能几许,徒有馀息筋力羸。逢君话此空洒涕,却忆欢娱无见期。主翁莫泣听我语,宁劳感旧休吁嘻。河清海宴不难睹,我皇已上升平基。湟中土地昔湮没,昨夜收复无疮痍。戎王北走弃青冢,虏马西奔空月支。两逢尧年岂易偶,愿翁颐养丰肤肌。平明酒醒便分首,今夕一樽翁莫违。
任官经一年，县与玉峰连。竹笼拾山果，瓦瓶担石泉。客归秋雨后，印锁暮钟前。久别丹阳浦，时时梦钓船。
寂寥思隐者，孤烛坐秋霖。梨栗猿喜熟，云山僧说深。寄书应不到，结伴拟同寻。废寝方终夕，迢迢紫阁心。
原西居处静，门对曲江开。石缝衔枯草，查根上净苔。翠微泉夜落，紫阁鸟时来。仍忆寻淇岸，同行采蕨回。
曲江春草生，紫阁雪分明。汲井尝泉味，听钟问寺名。墨研秋日雨，茶试老僧铛。地近劳频访，乌纱出送迎。
英雄典宥州，迢递苦吟游。风宿骊山下，月斜灞水流。去时初落叶，回日定非秋。太守携才子，看鹏百尺楼。
洗足下蓝岭，古师精进同。心知溪卉长，居此玉林空。西殿宵灯磬，东林曙雨风。旧峰邻太白，石座雨苔濛。
剃发鬓无雪，去年三十三。山过春草寺，磬度落花潭。得句才邻约，论宗意在南。峰灵疑懒下，苍翠太虚参。
冯翊蒲西郡，沙冈拥地形。中条全离岳，清渭半和泾。夜暮眠明月，秋深至洞庭。犹来交辟士，事别偃林扃。
寂寞吾庐贫，同来二阁人。所论唯野事，招作住云邻。古寺期秋宿，平林散早春。漱流今已矣，巢许岂尧臣。
登原见城阙，策蹇思炎天。日午路中客，槐花风处蝉。远山秦木上，清渭汉陵前。何事居人世，皆从名利牵。
坚冰连夏处，太白接青天。云塞石房路，峰明雨外巅。夜禅临虎穴，寒漱撇龙泉。后会不期日，相逢应信缘。
掩扉当太白，腊数等松椿。禁漏来遥夜，山泉落近邻。经声终卷晓，草色几芽春。海内知名士，交游准上人。
太白山前终日见，十旬假满拟秋寻。中峰绝顶非无路，北阙除书阻入林。朝谒此时闲野屐，宿斋何处止鸣砧。省中石镫陪随步，唯赏烟霞不厌深。
碣石山人一轴诗，终南山北数人知。拟看青龙寺里月，待无一点夜云时。
祖龙黄须珊瑚鞭，铁骢金面青连钱。虎髯拔剑欲成梦，日压贼营如血鲜。海旗风急惊眠起，甲重光摇照湖水。苍黄追骑尘外归，森索妖星阵前死。五陵愁碧春萋萋，霸川玉马空中嘶。羽书如电入青琐，雪腕如槌催画鞞。白虬天子金煌铓，高临帝座回龙章。吴波不动楚山晚，花压阑干春昼长。
锦砾潺湲玉溪水，晓来微雨藤花紫。冉冉山鸡红尾长，一声樵斧惊飞起。松刺梳空石差齿，烟香风软人参蕊。阳崖一梦伴云根，仙菌灵芝梦魂里。
黄山远隔秦树,紫禁斜通渭城。别路青青柳弱,前溪漠漠苔生。和风澹荡归客,落月殷勤早莺。灞上金樽未饮,宴歌已有馀声。
微风和暖日鲜明，草色迷人向渭城。吴客卷帘闲不语，楚娥攀树独含情。红垂果蒂樱桃重，黄染花丛蝶粉轻。自恨青楼无近信，不将心事许卿卿。
曾道逍遥第一篇，尔来无处不恬然。便同南郭能忘象，兼笑东林学坐禅。人事转新花烂熳，客程依旧水潺湲，若教犹作当时意，应有垂丝在鬓边。
风华已眇然，独立思江天。凫雁野塘水，牛羊春草烟。秦原晓重叠，灞浪夜潺湲。今日思归客，愁容在镜悬。
晨起动征铎，客行悲故乡。鸡声茅店月，人迹板桥霜。槲叶落山路，枳花明驿墙。因思杜陵梦，凫雁满回塘。
渭川通野戍，有路上桑干。独鸟青天暮，惊麏赤烧残。高秋辞故国，昨日梦长安。客意自如此，非关行路难。
白盖微云一径深，东峰弟子远相寻。苍苔路熟僧归寺，红叶声乾鹿在林。高阁清香生静境，夜堂疏磬发禅心。自从紫桂岩前别，不见南能直至今。
一水悠悠隔渭城，渭城风物近柴荆。寒蛩乍响催机杼，旅雁初来忆弟兄。自为林泉牵晓梦，不关砧杵报秋声。子虚何处堪消渴，试向文园问长卿。
青门烟野外，渡浐送行人。鸭卧溪沙暖，鸠鸣社树春。残波青有石，幽草绿无尘。杨柳东风里，相看泪满巾。
明皇昔御极，神圣垂耿光。沈机发雷电，逸躅陵尧汤。西覃积石山，北至穷发乡。四凶有獬豸，一臂无螳螂。婵娟得神艳，郁烈闻国香。紫绦鸣羯鼓，玉管吹霓裳。禄山未封侯，林甫才为郎。昭融廓日月，妥帖安纪纲。群生到寿域，百辟趋明堂。四海正夷宴，一尘不飞扬。天子自犹豫，侍臣宜乐康。轧然阊阖开，赤日生扶桑。玉砌露盘纡，金壶漏丁当。剑佩相击触，左右随趋跄。玄珠十二旒，红粉三千行。顾盻生羽翼，叱嗟回雪霜。神霞凌云阁，春水骊山阳。盘斗九子粽，瓯擎五云浆。双琼京兆博，七鼓邯郸娼。毰毸碧鸡斗，茏葱翠雉场。仗官绣蔽膝，宝马金镂锡。椒涂隔鹦鹉，柘弹惊鸳鸯。猗欤华国臣，鬓发俱苍苍。锡宴得幽致，车从真炜煌。画鹢照鱼鳖，鸣驺乱甃鶬。飐滟荡碧波，炫煌迷横塘。萦盈舞回雪，宛转歌绕梁。艳带画银络，宝梳金钿筐。沈冥类汉相，醉倒疑楚狂。一旦紫微东，胡星森耀芒。凭陵逐鲸鲵，唐突驱犬羊。纵火三月赤，战尘千里黄。殽函与府寺，从此俱荒凉。兹地乃蔓草，故基摧坏墙。枯池接断岸，唧唧啼寒螀。败荷塌作泥，死竹森如枪。游人问老吏，相对聊感伤。岂必见麋鹿，然后堪回肠。幸今遇太平，令节称羽觞。谁知曲江曲，岁岁栖鸾凰。
东郊和气新，芳霭远如尘。客舍停疲马，僧墙画故人。沃田桑景晚，平野菜花春。更想严家濑，微风荡白蘋。
露圆霞赤数千枝，银笼谁家寄所思。秦苑飞禽谙熟早，杜陵游客恨来迟。空看翠幄成阴日，不见红珠满树时。尽日徘徊浓影下，只应重作钓鱼期。
偶出云泉谒礼闱，篇章曾沐汉皇知。无谋静国东归去，羞过商山四老祠。
相别灞水湄，夹水柳依依。我愿醉如死，不见君去时。所诣星斗北，直行到犹迟。况复挈空囊，求人悲路岐。北门记室贤，爱我学古诗。待君如待我，此事固不疑。雁门春色外，四月雁未归。主人拂金台，延客夜开扉。舒君郁郁怀，饮彼白玉卮。若不化女子，功名岂无期。
高秋灞浐路，游子多惨戚。君于此地行，独似寻春色。文章满人口，高第非苟得。要路在长安，归山却为客。□□□□□，狂歌罢叹息。我岂无故山，千里同外国。
同家楚天南，相识秦云西。古来悬弧义，岂顾子与妻。携手践名场，正遇公道开。君荣我虽黜，感恩同所怀。有马不复羸，有奴不复饥。灞岸秋草绿，却是还家时。青门一瓢空，分手去迟迟。期君辙未平，我车继东归。
上国栖迟岁欲终，此情多寄寂寥中。钟传半夜旅人馆，鸦叫一声疏树风。古巷月高山色静，寒芜霜落灞原空。今来唯问心期事，独望青云路未通。
闲上高楼时一望，绿芜寒野静中分。人行直路入秦树，雁截斜阳背塞云。渭水自流汀岛色，汉陵空长石苔纹。秋风高柳出危叶，独听蝉声日欲曛。
几到青门未立名，芳时多负故乡情。雨馀秦苑绿芜合，春尽灞原白发生。每见山泉长属意，终期身事在归耕。蘋花覆水曲谿暮，独坐钓舟歌月明。
珠翠香销鸳瓦堕，神仙曾向此中游。青楼月色桂花冷，碧落箫声云叶愁。杳杳蓬莱人不见，苍苍苔藓路空留。一从凤去千年后，迢递岐山水石秋。
西上秦原见未央，山岚川色晚苍苍。云楼欲动入清渭，鸳瓦如飞出绿杨。舞席歌尘空岁月，宫花春草满池塘。香风吹落天人语，彩凤五云朝汉皇。
漠漠杨花灞岸飞，几回倾酒话东归。九衢春尽生乡梦，千里尘多满客衣。流水雨馀芳草合，空山月晚白云微。金门自有西来约，莫待萤光照竹扉。
经过此地无穷事，一望凄然感废兴。渭水故都秦二世，咸原秋草汉诸陵。天空绝塞闻边雁，叶尽孤村见夜灯。风景苍苍多少恨，寒山半出白云层。
圣代为儒可致身，谁知又别五陵春。青门独出空归鸟，紫陌相逢尽醉人。江岛去寻垂钓远，塞山来见举头频。且须共漉边城酒，何必陶家有白纶。
五陵佳气晚氛氲，霸业雄图势自分。秦地山河连楚塞，汉家宫殿入青云。未央树色春中见，长乐钟声月下闻。无那杨华起愁思，满天飘落雪纷纷。
霜轻两鬓欲相侵，愁绪无端不可寻。秦女红妆空觅伴，郢郎白雪少知音。长亭古木春先老，太华青烟晚更深。独向灞陵东北望，一封书寄万重心。
三四株松匝草亭，便成彭泽柳为名。莲峰隐去难辞阙，浐水朝回与出城。
终南山是枕前云，禁鼓无因晓夜闻。朝客秋来不朝日，曲江西岸去寻君。
秦地有吴洲，千樯渭曲头。人当返照立，水彻故乡流。落第春难过，穷途日易愁。谁知桥上思，万里在江楼。
修竹齐高树，书斋竹树中。四时无夏气，三伏有秋风。黑处巢幽鸟，阴来叫候虫。窗西太白雪，万仞在遥空。
不才甘下第，君子蹇何重。相送昆明岸，同看太白峰。数瓢留顷刻，残照迫从容。好去烟霞县，仙人有旧踪。
三秦一会面，二陕久分携。共忆黄河北，相留白日西。寄来书少达，别后梦多迷。早晚期于此，看花听鸟啼。
陕服因诗句，从容已半年。一从归阙下，罕得到门前。每候朝轩出，常看列宿悬。重投期见奖，数首果蒙传。转觉功宜倍，兼令住更坚。都忘春暂醉，少省夜曾眠。烦暑灯谁读，孤云业自专。精华搜未竭，骚雅琢须全。此事勤虽过，他谋拙莫先。槐街劳白日，桂路在青天。取第殊无序，还乡可有缘。旅情长越鸟，秋思几秦蝉。月色千楼满，砧声万井连。江山阻迢递，时节暗推迁。道即穷通守，才应始末怜。书绅相戒语，藏箧赠行篇。致主当齐圣，为郎本是仙。人心期际会，凤翼许迁延。毕竟良图在，何妨逸性便。幽斋中寝觉，珍木正阴圆。隐几闲瞻夜，临云兴渺然。五陵供丽景，六义动花笺。倘与潜生翼，宁非助化权。免教垂素发，归种海隅田。
一第知何日，全家待此身。空将灞陵酒，酌送向东人。
关西木落夜霜凝，乌帽闲寻紫阁僧。松迥月光先照鹤，寺寒沟水忽生冰。琤琤晓漏喧秦禁，漠漠秋烟起汉陵。闻说天台旧禅处，石房独有一龛灯。
别家鬓未生，到城鬓似发。朝朝临川望，灞水不入越。
我家不背水，君身不向越。自是相忆苦，忽如经年别。山家草木寒，石上有残雪。美人望不见，迢迢云中月。
湘东山水有清辉，袁水词人得意归。几府争驰毛义檄，一乡看侍老莱衣。筵开灞岸临清浅，路去蓝关入翠微。想到宜阳更无事，并将欢庆奉庭闱。
孤雁暮飞急，萧萧天地秋。关河正黄叶，消息断青楼。湘渚烟波远，骊山风雨愁。此时万里道，魂梦绕沧洲。
长安清渭东，游子迹重重。此去红尘路，难寻君马踪。昔时轻一别，渐老贵相逢。应恋嵩阳住，嵩阳饶古松。
九折无停波,三光如转烛。玄珠人不识,徒爱燕赵玉。祖龙已深惑,汉氏远徇欲。骊山与茂陵,相对秋草绿。
前楼仙鼎原，西经赤水渡。火云入村巷，馀雨依驿树。我行伤去国，疲马屡回顾。有如无窠鸟，触热不得住。峨峨华峰近，城郭生夕雾。逆旅何人寻，行客暗中住。却思林丘卧，自惬平生素。劳役今若兹，羞吟招隐句。
小隐堪忘世上情，可能休梦入重城。池边写字师前辈，座右题铭律后生。吟社客归秦渡晚，醉乡渔去渼陂晴。春来不得山中信，尽日无人傍水行。
玉颜虽掩马嵬尘，冤气和烟锁渭津。蝉鬓不随銮驾去，至今空感往来人。
长川终日碧潺湲，知道天河与地连。凭寄两行朝阙泪，愿随流入御沟泉。
浐水桃李熟，杜曲芙蓉老。九天休沐归，腰玉垂杨道。避路回绮罗，迎风嘶騕褭。岂知山谷中，日日吹瑶草。
紫宸朝罢缀鸳鸾，丹凤楼前驻马看。惟有终南山色在，晴明依旧满长安。
数亩池塘近杜陵，秋天寂寞夜云凝。芙蓉叶上三更雨，蟋蟀声中一点灯。迹避险巇翻失路，心归闲淡不因僧。既逢上国陈诗日，长守林泉亦未能。
近甸名偏著，登城景又宽。半空分太华，极目是长安。雪助河流涨，人耕烧色残。闲来时甚少，欲下重凭栏。
赴县是还乡，途程岂觉长。听莺离灞岸，荡桨入陵阳。野蕨生公署，闲云拂印床。晴天调膳外，垂钓有池塘。
远役与归愁，同来渭水头。南浮应到海，北去阻无州。楚雨天连地，胡风夏甚秋。江人如见问，为话复贫游。
高秋偏入望，霁景倍关情。落木满江水，离人怀渭城。山高孤戍断，野极暮天平。渔父时相问，羞真道姓名。
从戎依远地，无日见家山。地近风沙处，城当甸服间。阻河通渭水，曲苑带秦关。待月登楼夜，何人相伴闲。
东风万物新，独未到幽人。赋命自多蹇，阳和非不均。五陵三月暮，百越一家贫。早误闲眠处，无愁异此身。
陇山高共鸟行齐，瞰险盘空甚蹑梯。云势崩腾时向背，水声呜咽若东西。风兼雨气吹人面，石带冰棱碍马蹄。此去秦川无别路，隔崖穷谷却难迷。
采药不得根，寻河不得源。此时虚白首，徒感武皇恩。桑田未闻改，日月曾几昏。仙骨若求得，垄头无新坟。不见杜陵草，至今空自繁。
秦山渭水尚悠悠，如何草树迷宫阙。繁华朱翠尽东流，唯有望楼对明月。
壮国山河倚空碧，迥拔烟霞侵太白。绿崖下视千万寻，青天只据百馀尺。
皇都初度腊，凤辇出深宫。高凭楼台上，遥瞻灞浐中。仗凝霜彩白，袍映日华红。柳眼方开冻，莺声渐转风。御沟穿断霭，骊岫照斜空。时见宸游兴，因观稼穑功。
标奇耸峻壮长安，影入千门万户寒。徒自倚天生气色，尘中谁为举头看。
云深游太白，莫惜遍探奇。顶上多灵迹，尘中少客知。悬崖倚冻瀑，飞狖过孤枝。出定更何事，相逢必有诗。
陇山千万仞，鹦鹉巢其巅。穷危又极嶮，其山犹不全。蚩蚩陇之民，悬度如登天。空中觇其巢，堕者争纷然。百禽不得一，十人九死焉。陇川有戍卒，戍卒亦不闲。将命提雕笼，直到金台前。彼毛不自珍，彼舌不自言。胡为轻人命，奉此玩好端。吾闻古圣王，珍禽皆舍旃。今此陇民属，每岁啼涟涟。
华阳门外五芝生，餐罢愁君入杳冥。遥夜独栖还有梦，昔年相见便忘形。为分科斗亲铅椠，与说蜉蝣坐竹棂。醮后几时归紫阁，别来终日诵黄庭。闲教辨药僮名甲，静识窥巢鹤姓丁。绝涧饮羊春水腻，傍林烧石野烟腥。深沈谷响含疏磬，片段岚光落画屏。休采古书探禹穴，自刊新历斗尧蓂。珠宫凤合迎萧史，玉籍人谁访蔡经？       
莲花峰下得佳名，云褐相兼上鹤翎。须是古坛秋霁后，静焚香炷礼寒星。
绣岭花残翠倚空，碧窗瑶砌旧行宫。闲乘小驷浓阴下，时举金鞭半袖风。
红叶黄花秋景宽，醉吟朝夕在樊川。却嫌今日登山俗，且共高僧对榻眠。别画长怀吴寺壁，宜茶偏赏霅溪泉。归来童稚争相笑，何事无人与酒船。
楼下公孙昔擅场，空教女子爱军装。潼关一败吴儿喜，簇马骊山看御汤。
上彻炼丹峰，求玄意未穷。古坛青草合，往事白云空。仙境日月外，帝乡烟雾中。人间足烦暑，欲去恋松风。
少华中峰寺，高秋众景归。地连秦塞起，河隔晋山微。晚木蝉相应，凉天雁并飞。殷勤记岩石，只恐再来稀。
出送乡人尽，沧洲未得还。秋风五陵树，晴日六街山。有景终年住，无机是处闲。何当向云外，免老别离间。
秋山清若水，吟客静于僧。小径通商岭，高窗见杜陵。云霞朝入镜，猿鸟夜窥灯。许作前峰侣，终来寄上层。
夜忆开元寺，凄凉里巷间。薄烟通魏阙，明月照骊山。半壁空宫闭，连天白道闲。清晨更回首，独向灞陵还。
春去计秋期，长安在梦思。多逢山好处，少值客行时。云起争峰势，花交隐涧枝。停骖一惆怅，应只岭猿知。
花木闲门苔藓生，浐川特去得吟情。病来久绝洞庭信，年长却思庐岳耕。落日独归林下宿，暮云多绕水边行。干时退出长如此，频愧相忧道姓名。
自说安贫归未得，竹边门掩小池冰。典琴赊酒吟过寺，送客思乡上灞陵。待月夜留烟岛客，忆云闲访翠微僧。几时献了相如赋，共向嵩山采茯苓。
带雪复衔春，横天占半秦。势奇看不定，景变写难真。洞远皆通岳，川多更有神。白云幽绝处，自古属樵人。
灞水桥边酒一杯，送君千里赴轮台。霜粘海眼旗声冻，风射犀文甲缝开。断碛簇烟山似米，野营轩地鼓如雷。分明会得将军意，不斩楼兰不拟回。
一径春光里，扬鞭入翠微。风来花落帽，云过雨沾衣。谷鸟衔枝去，巴人负笈归。残阳更惆怅，前路客亭稀。
岸草青青渭水流，子牙曾此独垂钓。当时未入非熊兆，几向斜阳叹白头。
乘春来到陇山西，隗氏城荒碧草齐。好笑王元不量力，函关那受一丸泥。
孤竹夷齐耻战争，望尘遮道请休兵。首阳山倒为平地，应始无人说姓名。
一朝阎乐统群凶，二世朝廷扫地空。唯有渭川流不尽，至今犹绕望夷宫。
四皓忘机饮碧松，石岩云殿隐高踪。不知俱出龙楼后，多在商山第几重。
长安城外白云秋，萧索悲风灞水流。因想汉朝离乱日，仲宣从此向荆州。
灞上寒仍在，柔条亦自新。山河虽度腊，雨雪未知春。正忆同袍者，堪逢共国人。衔杯益无语，与尔转相亲。
遥夜独不卧，寂寥庭户中。河明五陵上，月满九门东。万里亲朋散，故园沧海空。归怀正南望，此夕起秋风。
离堂千里客，归骑五陵人。路转函关晚，烟开上苑新。天涯将野服，阙下见乡亲。问得存亡事，裁诗寄海滨。
暖辞云谷背残阳，飞下东风翅渐长。却笑金笼是羁绊，岂知瑶草正芬芳。晓逢溪雨投红树，晚啭宫楼泣旧妆。何事离人不堪听，灞桥斜日袅垂杨。
风摇岩桂露闻香，白鹿惊时出绕墙。不向骊山锁宫殿，可知仙去是明皇。
九衢终日见南山，名利何人肯掩关。唯有吾师达真理，坐看霜树老云间。
灞水何人不别离，无家南北倚空悲。十年此路花时节，立马沾襟酒一卮。
皇陂潋滟深复深，陂西下马聊登临。垂杨风轻弄翠带，鲤鱼日暖跳黄金。三月穷途无胜事，十年流水见归心。输他谷口郑夫子，偷得闲名说至今。
南望商於北帝都，两堪栖托两无图。只闻斥逐张公子，不觉悲同楚大夫。岩畔早凉生紫桂，井边疏影落高梧。一杯渌酒他年忆，沥向清波寄五湖。
往岁酂侯镇渚宫，曾将清律暖孤蓬。才怜曼倩三冬后，艺许由基一箭中。言重不能轻薄命，地寒终是泣春风。凤凰池涸台星拆，回首岐山忆至公。
暖云慵堕柳垂条，骢马徐郎过渭桥。官秩旧参荀秘监，樽罍今伴霍嫖姚。科随鹄箭频曾中，礼向侯弓以重招。莫恨东风促行李，不多时节却归朝。
灞岸晴来送别频，相偎相倚不胜春。自家飞絮犹无定，争解垂丝绊路人。
赋成无处换黄金，却向春风动越吟。天子爱才虽仄席，诸生多病又沾襟。柳攀灞岸狂遮袂，水忆池阳渌满心。珍重彩衣归正好，莫将闲事系升沈。
不奈荒城畔，那堪晚照中。野晴霜浥绿，山冷雨催红。游子灞陵道，美人长信宫。等闲居岁暮，摇落意无穷。
三秦流血已成川，塞上黄云战马闲。只有羸兵填渭水，终无奇事出商山。田园已没红尘内，弟侄相逢白刃间。惆怅翠华犹未返，泪痕空滴剑文斑。
关畔春云拂马头，马前春事共悠悠。风摇岸柳长条困，露裛山花小朵愁。信越功名高似狗，裴王气力大于牛。未知至竟将何用，渭水泾川一向流。
九重丹诏下尘埃，深锁文闱罢选才。桂树放教遮月长，杏园终待隔年开。自从玉帐论兵后，不许金门谏猎来。今日灞陵桥上过，路人应笑腊前回。
曾和秋雨驱愁入，却向春风领恨回。深谢灞陵堤畔柳，与人头上拂尘埃。
何事金舆不再游，翠鬟丹脸岂胜愁。重门深锁禁钟后，月满骊山宫树秋。
一条归梦朱弦直，一片离心白羽轻。明日灞陵新霁后，马头烟树绿相迎。
闲寻香陌凤城东，时暂开襟向远风。玉笛一声芳草外，锦鸳双起碧流中。苑边花竹浓如绣，渭北山川淡似空。回首汉宫烟霭里，天河金阁未央宫。
长安高阙此安刘，祔葬累累尽列侯。丰上旧居无故里，沛中原庙对荒丘。耳闻明主提三尺，眼见愚民盗一坏。千载腐儒骑瘦马，渭城斜月重回头。
云净南山紫翠浮，凭陵绝顶望悠悠。偶逢佳节牵诗兴，漫把芳尊遣客愁。霜染鸦枫迎日醉，寒冲泾水带冰流。乌纱频岸西风里，笑插黄花满鬓秋。
冯家旧宅闭柴关，修竹犹存潏水湾。应系星辰天上去，不留英骨葬人间。
月殿真妃下彩烟，渔阳追虏及汤泉。君王指点新丰树，几不亲留七宝鞭。
荒郊一望欲消魂，泾水萦纡傍远村。牛马放多春草尽，原田耕破古碑存。云和积雪苍山晚，烟伴残阳绿树昏。数里黄沙行客路，不堪回首思秦原。
灞岸草萋萋，离觞我独携。流年俱老大，失意又东西。晓楚山云满，春吴水树低。到家梅雨歇，犹有子规啼。
王畿第一县，县尉是词人。馆殿非初意，图书是旧贫。斫冰泉窦响，赛雪庙松春。自此升通籍，清华日近身。
枯桑河上村，寥落旧田园。少小曾来此，悲凉不可言。访邻多指冢，问路半移原。久歉家僮散，初晴野荠繁。客帆悬极浦，渔网晒危轩。苦涩诗盈箧，荒唐酒满尊。高枝霜果在，幽渚暝禽喧。远霭笼樵响，微烟起烧痕。哀荣孤族分，感激外兄恩。三宿忘归去，圭峰恰对门。
小谏升中谏，三年侍玉除。且言无所补，浩叹欲何如。宫阙飞灰烬，嫔嫱落里闾。蓝峰秋更碧，沾洒望銮舆。
谁无泉石趣，朝下少同过。贪胜觉程近，爱闲经宿多。片沙留白鸟，高木引青萝。醉把渔竿去，殷勤藉岸莎。
平昔谁相爱，骊山遇贵妃。枉教生处远，愁见摘来稀。晚夺红霞色，晴欺瘴日威。南荒何所恋，为尔即忘归。
夜来摇落悲，桑枣半空枝。故国无消息，流年有乱离。霜秦闻雁早，烟渭认帆迟。日暮寒鼙急，边军在雍岐。
节应清和候，郊宫事洁羞。至诚闻上帝，明德祀圆丘。雅用陶匏器，馨非黍稷流。就阳陈盛礼，匡国祷鸿休。渐晓兰迎露，微凉麦弄秋。寿山横紫阁，瑞霭抱皇州。外肃通班序，中严锡庆优。奏歌三酒备，表敬百神柔。池碧将还凤，原清再问牛。万方瞻辅翼，共贺赞皇猷。
峭仞耸巍巍，晴岚染近畿。孤高不可状，图写尽应非。绝顶神仙会，半空鸾鹤归。云台分远霭，树谷隐斜晖。坠石连村响，狂雷发庙威。气中寒渭阔，影外白楼微。云对莲花落，泉横露掌飞。乳悬危磴滑，樵彻上方稀。淡泊生真趣，逍遥息世机。野花明涧路，春藓涩松围。远洞时闻磬，群僧昼掩扉。他年洗尘骨，香火愿相依。
妖星沈雨露，和气满京关。上将忠勋立，明君法驾还。顺风调雅乐，夹道序群班。香泛传宣里，尘清指顾间。楼台新紫气，云物旧黄山。晓渭行朝肃，秋郊旷望闲。庙灵安国步，日角动天颜。浩浩升平曲，流歌彻百蛮。
公堂潇洒有林泉，只隔苔墙是渚田。宗党相亲离乱世，春秋闲论战争年。远江惊鹭来池口，绝顶归云过竹边。风雨夜长同一宿，旧游多共忆樊川。
建章宫殿紫云飘,春漏迟迟下绛霄。绮陌暖风嘶去马,粉廊初日照趋朝。花经宿雨香难拾,莺在豪家语更娇。秦楚年年有离别,扬鞭挥袖灞陵桥。
杳杳渔舟破暝烟，疏疏芦苇旧江天。那堪流落逢摇落，可得潸然是偶然。万顷白波迷宿鹭，一林黄叶送残蝉。兵车未息年华促，早晚闲吟向浐川。
石门萝径与天邻，雨桧风篁远近闻。饮涧鹿喧双派水，上楼僧蹋一梯云。孤烟薄暮关城没，远色初晴渭曲分。长欲然香来此宿，北林猿鹤旧同群。
一脉清冷何所之，萦莎漱藓入僧池。云边野客穷来处，石上寒猿见落时。聚沫绕崖残雪在，迸流穿树堕花随。烟春雨晚闲吟去，不复远寻皇子陂。
千重二华见皇州，望尽凝岚即此楼。细雨不藏秦树色，夕阳空照渭河流。后车宁见前车覆，今日难忘昨日忧。扰扰尘中犹未已，可能疏傅独能休。
归去宜春春水深，麦秋梅雨过湘阴。乡园几度经狂寇，桑柘谁家有旧林。结绶位卑甘晚达，登龙心在且高吟。灞陵桥上杨花里，酒满芳樽泪满襟。
逐胜偷闲向杜陵，爱僧不爱紫衣僧。身为醉客思吟客，官自中丞拜右丞。残月露垂朝阙盖，落花风动宿斋灯。孤单小谏渔舟在，心恋清潭去未能。
强健宦途何足谓，入微章句更难论。谁知野性真天性，不扣权门扣道门。窥砚晚莺临砌树，迸阶春笋隔篱根。朝回何处消长日，紫阁峰南有旧村。
腊雪初晴花举杯，便期携手上春台。高情唯怕酒不满，长逝可悲花正开。晓奠莺啼残漏在，风帏燕觅旧巢来。杜陵芳草年年绿，醉魄吟魂无复回。
昔事东流共不回，春深独向渼陂来。乱前别业依稀在，雨里繁花寂寞开。却展渔丝无野艇，旧题诗句没苍苔。潸然四顾难消遣，只有佯狂泥酒杯。
韦曲樊川雨半晴，竹庄花院遍题名。画成烟景垂杨色，滴破春愁压酒声。满野红尘谁得路，连天紫阁独关情。渼陂水色澄于镜，何必沧浪始濯缨。
半年奔走颇惊魂，来谒行宫泪眼昏。鸳鹭入朝同待漏，牛羊送日独归村。灞陵散失诗千首，太华凄凉酒一樽。兵革未休无异术，不知何以受君恩。
桑林摇落渭川西，蓼水瀰瀰接稻泥。幽槛静来渔唱远，暝天寒极雁行低。浊醪最称看山醉，冷句偏宜选竹题。中表人稀离乱后，花时莫惜重相携。
和烟和雨遮敷水，映竹映村连灞桥。撩乱春风耐寒令，到头赢得杏花娇。
柳丝牵水杏房红，烟岸人稀草色中。日暮一行高鸟处，依稀合是望春宫。
一日又将暮，一年看即残。病知新事少，老别旧交难。山尽路犹险，雨馀春却寒。那堪试回首，烽火是长安。
长安名利路，役役古由今。征骑少闲日，绿杨无旧阴。水侵秦甸阔，草接汉陵深。紫阁曾过处，依稀白鸟沈。
五陵豪侠笑为儒，将为儒生只读书。看取不成投笔后，谢安功业复何如。秦国金陵王气全，一龙正道始东迁。兴亡竟不关人事，虚倚长淮五百年。
古殿春残绿野阴，上皇曾此驻泥金。三城帐属升平梦，一曲铃关怅望心。苑路暗迷香辇绝，缭垣秋断草烟深。前朝旧物东流在，犹为年年下翠岑。
三月光景不忍看，五陵春色何摧残。穷途得志反惆怅，饮席话旧多阑珊。中酒向阳成美睡，惜花冲雨觉伤寒。野棠飞尽蒲根暖，寂寞南溪倚钓竿。
一笈携归紫阁峰，马蹄闲慢水溶溶。黄昏后见山田火，胧fC时闻县郭钟，瘦竹迸生僧坐石，野藤缠杀鹤翘松。钓矶自别经秋雨，长得莓苔更几重。
云横峭壁水平铺，渡口人家日欲晡。却忆往年看粉本，始知名画有工夫。
春候侵残腊，江芜绿已齐。风高莺啭涩，雨密雁飞低。向日心须在，归朝路欲迷。近闻惊御火，犹及灞陵西。
路过章台气象宽，九重城阙在云端。烟含上苑沈沈紫，雪露南山愯愯寒。绮陌已堪骑宝马，绿芜行即弹金丸。灞川南北真图画，更待残阳一望看。
化去蛮乡北，飞来渭水西。为多亡国恨，不忍故山啼。怨已惊秦凤，灵应识汉鸡。数声烟漠漠，馀思草萋萋。楼迥波无际，林昏日又低。如何不肠断，家近五云溪。
神清已觉三清近，目断仍劳万象牵。渭水远含秋草渡，汉陵高枕夕阳天。半岩云粉千竿竹，满寺风雷百尺泉。别有阑干压行路，看人尘土竟流年。
自与莺为地，不教花作媒。细应和雨断，轻只爱风裁。好拂锦步障，莫遮铜雀台。灞陵千万树，日暮别离回。
一水终南下，何年派作沟。穿城初北注，过苑却东流。绕岸清波溢，连宫瑞气浮。去应涵凤沼，来必渗龙湫。激石珠争碎，萦堤练不收。照花长乐曙，泛叶建章秋。影炫金茎表，光摇绮陌头。旁沾画眉府，斜入教箫楼。有雨难澄镜，无萍易掷钩。鼓宜尧女瑟，荡必蔡姬舟。皋著通鸣鹤，津应接斗牛。回风还潋潋，和月更悠悠。浅忆觞堪泛，深思杖可投。只怀泾合虑，不带陇分愁。自有朝宗乐，曾无溃穴忧。不劳夸大汉，清渭贯神州。
曾吟工部两峰寒，今日星郎得挂冠。吾道不行归始是，世情如此住应难。围棋已访生云石，把钓先寻急雨滩。若遇秦时雪髯客，紫芝兼可备朝餐。
暖泉宫里告虔回，略避红尘小宴开。落絮已随流水去，啼莺还傍夕阳来。草能缘岸侵罗荐，花不容枝蘸玉杯。莫讶诸生中独醉，感恩伤别正难裁。
故人归去指翔鸾，乐带离声可有欢。驿路两行秋吹急，渭波千叠夕阳寒。空郊已叹周禾熟，旧苑应寻汉火残。遥羡从公无一事，探花先醉曲江干。
首阳山枕黄河水，上有两人曾饿死。不同天下人为非，兄弟相看自为是。遂令万古识君心，为臣贵义不贵身。精灵长在白云里，应笑随时饱死人。
紫阁白云端，云中有地仙。未归蓬岛上，犹隐国门前。洞口人无迹，花阴鹿自眠。焚香赋诗罢，星月冷遥天。
泾溪石险人兢慎，终岁不闻倾覆人。却是平流无石处，时时闻说有沈沦。
市西楼店金千秤，渭北田园粟万钟。儿被杀伤妻被虏，一身随驾到三峰。
芳草五陵道，美人金犊车。绿奔穿内水，红落过墙花。马足倦游客，鸟声欢酒家。王孙归去晚，宫树欲栖鸦。
春桥南望水溶溶，一桁晴山倒碧峰。秦苑落花零露湿，灞陵新酒拨醅浓。青龙夭矫盘双阙，丹凤褵褷隔九重。万古行人离别地，不堪吟罢夕阳钟。
乱云如兽出山前，细雨和风满渭川。尽日空濛无所见，雁行斜去字联联。
魏王堤畔草如烟，有客伤时独扣舷。妖气欲昏唐社稷，夕阳空照汉山川。千重碧树笼春苑，万缕红霞衬碧天。家寄杜陵归不得，一回回首一潸然。
才喜中原息战鼙，又闻天子幸巴西。延烧魏阙非关燕，大狩陈仓不为鸡。兴庆玉龙寒自跃，昭陵石马夜空嘶。遥思万里行宫梦，太白山前月欲低。
祸乱天心厌，流离客思伤。有家抛上国，无罪谪遐方。负笈将辞越，扬帆欲泛湘。避时难驻足，感事易回肠。雅道何销德，妖星忽耀芒。中原初纵燎，下国竟探汤。盗据三秦地，兵缠八水乡。战尘轻犯阙，羽旆远巡梁。自此修文代，俄成讲武场。熊罴驱涿鹿，犀象走昆阳。御马迷新栈，宫娥改旧妆。五丁功再睹，八难事难忘。凤引金根疾，兵环玉弩强。建牙虽可恃，摩垒讵能防。霍庙神遐远，圯桥路杳茫。出师威似虎，御敌狠如羊。眉画犹思赤，巾裁未厌黄。晨趋鸣铁骑，夜舞挹琼觞。僭侈彤襜乱，喧呼绣cK攘。但闻争曳组，讵见学垂缰。鹊印提新篆，龙泉夺晓霜。军威徒逗挠，我武自维扬。负扆劳天眷，凝旒念国章。绣旗张画兽，宝马跃红鸯。但欲除妖气，宁思蔽耿光。晓烟生帝里，夜火入春坊。鸟怪巢宫树，狐骄上苑墙。设危终在德，视履岂无祥。气激雷霆怒，神驱岳渎忙。功高分虎节，位下耻龙骧。遍命登坛将，巡封异姓王。志求扶坠典，力未振颓纲。汉路闲雕鹗，云衢驻骕骦。宝装军器丽，麝裛战袍香。日睹兵书捷，时闻虏骑亡。人心惊獬豸，雀意伺螳螂。上略咸推妙，前锋讵可当。纡金光照耀，执玉意藏昂。覆餗非无谓，奢华事每详。四民皆组绶，九土堕耕桑。飞骑黄金勒，香车翠钿装。八珍罗膳府，五采斗筐床。宴集喧华第，歌钟簇画梁。永期传子姓，宁误犯天狼。未睹君除侧，徒思玉在傍。窜身奚可保，易地喜相将。国运方夷险，天心讵测量。九流虽暂蔽，三柄岂相妨。小孽乖躔次，中兴系昊苍。法尧功已普，罪己德非凉。帝念惟思理，臣心岂自遑。诏催青琐客，时待紫微郎。定难输宸算，胜灾减御粱。皇恩思荡荡，睿泽转洋洋。偃卧虽非晚，艰难亦备尝。舜庭招谏鼓，汉殿上书囊。俭德遵三尺，清朝俟一匡。世随渔父醉，身效接舆狂。窜逐同天宝，遭罹异建康。道孤悲海澨，家远隔天潢。卒岁贫无褐，经秋病泛漳。似鱼甘去乙，比蟹未成筐。守道惭无补，趋时愧不臧。殷牛常在耳，晋竖欲潜肓。忸恨山思板，怀归海欲航。角吹魂悄悄，笛引泪浪浪。乱觉乾坤窄，贫知日月长。势将随鹤列，忽喜遇鸳行。已报新回驾，仍闻近纳隍。文风销剑楯，礼物换旂裳。紫闼重开序，青衿再设庠。黑头期命爵，赪尾尚忧鲂。吴坂嘶骐骥，岐山集凤凰。词源波浩浩，谏署玉锵锵。饲雀曾传庆，烹蛇讵有殃。弢弓挥劲镞，匣剑淬神铓。谔谔宁惭直，堂堂不谢张。晓风趋建礼，夜月直文昌。去国时虽久，安邦志不常。良金炉自跃，美玉椟难藏。北望心如旆，西归律变商。迹随江燕去，心逐塞鸿翔。晚翠笼桑坞，斜晖挂竹堂。路愁千里月，田爱万斯箱。伴钓歌前浦，随樵上远冈。鹭眠依晚屿，鸟浴上枯杨。惊梦缘欹枕，多吟为倚廊。访僧红叶寺，题句白云房。帆外青枫老，尊前紫菊芳。夜灯银耿耿，晓露玉瀼瀼。异国惭倾盖，归涂俟并粮。身虽留震泽，心已过雷塘。执友知谁在，家山各已荒。海边登桂楫，烟外泛云樯。巢树禽思越，嘶风马恋羌。寒声愁听杵，空馆厌闻螀。望阙飞华盖，趋朝振玉珰。米惭无薏苡，面喜有恍榔。话别心重结，伤时泪一滂。伫归蓬岛后，纶诏润青缃。
曾向桃源烂漫游，也同渔父泛仙舟。皆言洞里千株好，未胜庭前一树幽。带露似垂湘女泪，无言如伴息妫愁。五陵公子饶春恨，莫引香风上酒楼。
马嘶烟岸柳阴斜，东去关山路转赊。到处因循缘嗜酒，一生惆怅为判花。危时只合身无著，白日那堪事有涯。正是灞陵春酬绿，仲宣何事独辞家。
却到樊川访旧游，夕阳衰草杜陵秋。应刘去后苔生阁，稽阮归来雪满头。能说乱离惟有燕，解偷闲暇不如鸥。千桑万海无人见，横笛一声空泪流。
辛勤曾寄玉峰前，一别云溪二十年。三径荒凉迷竹树，四邻凋谢变桑田。渼陂可是当时事，紫阁空馀旧日烟。多少乱离无处问，夕阳吟罢涕潸然。
汧水悠悠去似絣，远山如画翠眉横。僧寻野渡归吴岳，雁带斜阳入渭城。边静不收蕃帐马，地贫惟卖陇山鹦。牧童何处吹羌笛，一曲梅花出塞声。
曈曨赫日东方来，禁城烟暖蒸青苔。金楼美人花屏开，晨妆未罢车声催。幽兰报暖紫芽折，夭花愁艳蝶飞回。五陵年少惜花落，酒浓歌极翻如哀。四时轮环终又始，百年不见南山摧。游人陌上骑生尘，颜子门前吹死灰。
商山名利路，夜亦有人行。四皓卧云处，千秋叠藓生。昼烧笼涧黑，残雪隔林明。我待酬恩了，来听水石声。
终朝异五岳，列翠满长安。地去搜扬近，人谋隐遁难。水穿诸苑过，雪照一城寒。为问红尘里，谁同驻马看。
春兴随花尽，东园自养闲。不离三亩地，似入万重山。白鸟穿萝去，清泉抵石还。岂同秦代客，无位隐商山。
退耕逢歉岁，逐贡愧行朝。道在愁虽浅，吟劳鬓欲凋。破村虹入井，孤馆客投魈。谁怕秋风起，听蝉度渭桥。
灞陵桥上路，难负一年期。积雨鸿来夜，重江客去时。劳生多故疾，渐老少新知。惆怅都堂内，无门雪滞遗。
寸心唯自切，上国与谁期。月晦时风雨，秋深日别离。便休终未肯，已苦不能疑。独愧商山路，千年四皓祠。
燕雁一来后，人人尽到关。如何冲腊雪，独自过商山。羸马高坡下，哀猿绝壁间。此心无处说，鬓向少年斑。
谁不相逢话息机，九重城里自依依。蓬莱水浅有人说，商洛山高无客归。数只珍禽寒月在，千株古木热时稀。西窗昨夜鸣蛩尽，知梦芝翁起扣扉。
去违知己住违亲，欲发羸蹄进退频。万里家山归养志，数年门馆受恩身。莺声历历秦城晓，柳色依依灞水春。明日蓝田关外路，连天风雨一行人。
唐城接轸赴秦川，忧合欢离骤十年。龙颔摘珠同泳海，凤衔辉翰别升天。八行真迹虽收拾，四户高扃奈隔悬。能使丘门终始雪，莫教华发独潸然。
灞陵桥外驻征辕，此一分飞十六年。豸角戴时垂素发，鸡香含处隔青天。绮园难贮林栖意，班马须持笔削权。可忘自初相识地，秋风明月客鄜延。
故园招隐客，应便笑无成。谒帝逢移国，投文值用兵。孤松怜鹤在，疏柳恶蝉鸣。匹马迷归处，青云失曩情。江头寒夜宿，垄上歉年耕。冠盖新人物，渔樵旧弟兄。易生唯白发，难立是浮名。惆怅灞桥路，秋风谁入行。
背将踪迹向京师，出在先春入后时。落日灞桥飞雪里，已闻南院有看期。
十二琼楼锁翠微，暮霞遗却六铢衣。桐枯丹穴凤何去，天在鼎湖龙不归。帘影罢添新翡翠，露华犹湿旧珠玑。君王魂断骊山路，且向蓬瀛伴贵妃。
旧历关中忆废兴，僭奢须戒俭须凭。火光只是烧秦冢，贼眼何曾视灞陵。钟鼓煎催人自急，侯王更换恨难胜。不如坐钓清溪月，心共寒潭一片澄。
路上长安惟咫尺，灞陵西望接秦源。依稀日下分天阙，隐映云边是国门。锦袖臂鹰河北客，青桑鸣雉渭南村。高风九万程途近，与报沧洲欲化鲲。
曲江真宰国中讹，寻奏渔阳忽荷戈。堂上有兵天不用，幄中无策印空多。尘惊骑透潼关锁，云护龙游渭水波。未必蛾眉能破国，千秋休恨马嵬坡。
地灵蒸水暖,天气待宸游。岳拱莲花秀,峰高玉蕊秋。朝元雕翠阁,乞巧绣琼楼。碧海供骊岭,黄金络马头。五王更入帐,七贵迭封侯。夕雨鸣鸳瓦,朝阳晔柘裘。伊皋争负鼎,舜禹让垂旒。堕珥闲应拾,遗钗醉不收。飞烟笼剑戟,残月照旌斿。履朔求衣早,临阳解佩羞。宫词裁锦段,御笔落银钩。帝里新丰县,长安旧雍州。雪衣传贝叶,蝉鬓插山榴。对景瞻瑶兔,升天驾彩虬。丹书陈北虏,玄甲擐犀牛。圣诰多屯否,生灵少怨尤。穹旻当有辅,帷幄岂无筹。凤态伤红艳,鸾舆缓紫骝。树名端正在,人欲梦魂休。谶语山旁鬼,尘销陇畔丘。重来芳草恨,往事落花愁。五十年鸿业,东凭渭水流。
花落杏园枝，驱车问路岐。人情谁可会，身事自堪疑。岳雨狂雷送，溪槎涨水吹。家山如此景，几处不相随。
寒食权豪尽出行，一川如画雨初晴。谁家络络游春盛，担入花间轧轧声。鞍马和花总是尘，歌声处处有佳人。五陵年少粗于事，栲栳量金买断春。
行行血泪洒尘襟，事逐东流渭水深。秋跨蹇驴风尚紧，静投孤店日初沈。一枝犹挂东堂梦，千里空驰北巷心。明月悲歌又前去，满城烟树噪春禽。
泻月声不断，坐来心益闲。无人知落处，万木冷空山。远忆云容外，幽疑石缝间。那辞通曙听，明日度蓝关。
垂白商於原下住，儿孙共死一身忙。木弓未得长离手，犹与官家射麝香。
九衢南面色，苍翠绝纤尘。寸步有闲处，百年无到人。禁林寒对望，太华净相邻。谁与群峰并，祥云瑞露频。
高拂危楼低拂尘，灞桥攀折一何频。思量却是无情树，不解迎人只送人。
开辟已来雪，为山长欠春。高遮辞碛雁，寒噤入川人。栈阁交冰柱，耕樵隔日轮。此中栖息者，不识两京尘。
抱疾寒溪卧，因循草木青。相留开夏蜜，辞去见秋萤。朔雪痕侵雍，边烽焰照泾。烟沈陇山色，西望涕交零。
关内平田窄，东西截杳冥。雨侵诸县黑，云破九门青。暂看犹无暇，长栖信有灵。古苔秋渍斗，积雾夜昏萤。怒恐撞天漏，深疑隐地形。盘根连北岳，转影落南溟。穷穴何山出，遮蛮上国宁。残阳高照蜀，败叶远浮泾。劚竹烟岚冻，偷湫雨雹腥。闲房僧灌顶，浴涧鹤遗翎。梯滑危缘索，云深静唱经。放泉惊鹿睡，闻磬得人醒。踏著神仙宅，敲开洞府扃。棋残秦士局，字缺晋公铭。一谷势当午，孤峰耸起丁。远平丹凤阙，冷射五侯厅。万丈冰声折，千寻树影停。望中仙岛动，行处月轮馨。叠石移临砌，研胶泼上屏。明时献君寿，不假老人星。
晚亚古城门，凭高黯客魂。塞侵秦旧国，河浸汉荒村。客路飏书烬，人家带水痕。猎频虚冢穴，耕苦露松根。墙外峰粘汉，冰中日晃原。断碑移作砌，广第灌成园。北马疑眠碛，南人忆钓湓。桥闲野鹿过，街静禁鸦翻。滩鼓城隍动，云冲太白昏。标衣多吕裔，荷锸或刘孙。吊问难知主，登攀强滴樽。不能扶壮势，冠剑惜乾坤。
行宫接县判云泉，袍色虽青骨且仙。鄠杜忆过梨栗墅，潇湘曾棹雪霜天。华山僧别留茶鼎，渭水人来锁钓船。东送西迎终几考，新诗觅得两三联。
积雪峰西遇奖称，半家寒骨起沟塍。镇时贤相回人镜，报德慈亲点佛灯。授钺已闻诸国静，坐筹重见大河澄。功居第一图烟阁，依旧终南满杜陵。
春日迟迟春草绿，野棠开尽飘香玉。绣岭宫前鹤发翁，犹唱开元太平曲。
东风吹草色，空使客蹉跎。不设太平险，更应游子多。几伤行处泪，一曲醉中歌。尽向青门外，东随渭水波。
征车千里至，碾遍六街尘。向此有营地，忽逢无事人。昔时颜未改，浮世路多新。且脱衣沽酒，终南山欲春。
忧来长不寐，往事重思量。清渭几年客，故衣今夜霜。春风谁识面，水国但牵肠。十二门车马，昏明各自忙。
家临泾水隔秦川，来往关河路八千。堪恨此身何处老，始皇桥畔又经年。
客离孤馆一灯残，牢落星河欲曙天。鸡唱未沈函谷月，雁声新度灞陵烟。浮生已悟庄周蝶，壮志仍输祖逖鞭。何事悠悠策羸马，此中辛苦过流年。
六街晴色动秋光，雨霁凭高只易伤。一曲晚烟浮渭水，半桥斜日照咸阳。休将世路悲尘事，莫指云山认故乡。回首汉宫楼阁暮，数声钟鼓自微茫。
岸柳萧疏野荻秋，都门行客莫回头。一条灞水清如剑，不为离人割断愁。
渔休渭水兴周日，龙起南阳相蜀时。不遇文王与先主，经天才业拟何为。
白首栖禅者，尝谈灞浐游。能令过江客，偏起失乡愁。室倚桃花崦，门临杜若洲。城中无此景，将子剩淹留。
天上轩星正，云间湛露垂。礼容过渭水，宴喜胜瑶池。彩雾笼花烛，升龙肃羽仪。君臣欢乐日，文物盛明时。帘卷银河转，香凝玉漏迟。华封倾祝意，觞酒与声诗。时平物茂岁功成，重翟排云到玉京。四海未知春色至，今宵先入九重城。银烛金炉禁漏移，月轮初照万年枝。造舟已似文王事，卜世应同八百期。汉主承乾帝道光，天家花烛宴昭阳。六衣盛礼如金屋，彩笔分题似柏梁。
劲节生宫苑，虚心奉豫游。自然名价重，不羡渭川侯。
古今传此岭，高下势峥嵘。安得青山路，化为平地行。苍苔留虎迹，碧树障溪声。欲过一回首，踟蹰无限情。
掩关苔满地，终日坐腾腾。暑气冷衣葛，暮云催烛灯。寂寥知得趣，疏懒似无能。还忆旧游否，何年别杜陵。
吾王巡狩为安边，此去秦亭尚数千。夜照路岐山店火，晓通消息戍瓶烟。为云巫峡虽神女，跨凤秦楼是谪仙。八骏似龙人似虎，何愁飞过大漫天。
岐山高与陇山连，制锦无私服晏眠。鹦鹉语中分百里，凤凰声里过三年。秦无旧俗云烟媚，周有遗风父老贤。莫役生灵种杨柳，一枝枝折灞桥边。
鹊岩烟断玉巢欹，罨画春塘太白低。马踏翠开垂柳寺，人耕红破落花蹊。千年胜概咸原上，几代荒凉绣岭西。碧吐红芳旧行处，岂堪回首草萋萋。
秦树朦胧春色微，香风烟暖树依依。边城夜静月初上，芳草路长人未归。折柳且堪吟晚槛，弄花何处醉残晖。钓乡千里断消息，满目碧云空自飞。
高秋咸镐起霜风，秦汉荒陵树叶红。七国斗鸡方贾勇，中原逐鹿更争雄。南山漠漠云常在，渭水悠悠事旋空。立马举鞭遥望处，阿房遗址夕阳东。
依约樊川似旭川，郡斋风物尽萧然。秋庭碧藓铺云锦，晚阁红蕖簇水仙。醉笔语狂挥粉壁，歌梁尘乱拂花钿。情怀放荡无羁束，地角天涯亦信缘。
郡城楼阁绕江滨，风物清秋入望频。铜鼓祭龙云塞庙，芦花飘市雪粘人。莲披净沼群香散，鹭点寒烟玉片新。归去杜陵池馆在，且将朝服拂埃尘。
官吏潜陈借寇词，宦情乡梦两相违。青城锦水无心住，紫阁莲峰有意归。张翰鲈鱼因醉忆，孟光书信近春稀。黄茅瘴色看看起，贪者犹疑别是机。
鸣鞭晚日禁城东，渭水晴烟灞岸风。都傍柳阴回首望，春天楼阁五云中。
寝室悲长簟，妆楼泣镜台。独悲桃李节，不共一时开。魂兮若有感，仿佛梦中来。常时华室静，笑语度更筹。恍惚人事改，冥漠委荒丘。阳原叹薤露，阴壑悼藏舟。清夜妆台月，空想画眉愁。
扰扰都城晓又昏，六街车马五侯门。箕山渭水空明月，可是巢由绝子孙。
缅惟汉宣帝，初谓皇曾孙。虽在襁褓中，亦遭巫蛊冤。至哉丙廷尉，感激义弥敦。驰逐莲勺道，出入诸陵门。一朝风云会，竟登天位尊。握符升宝历，负扆御华轩。赫奕文物备，葳蕤休瑞繁。卒为中兴主，垂名于后昆。雄图奄已谢，馀址空复存。昔为乐游苑，今为狐兔园。朝见牧竖集，夕闻栖鸟喧。萧条灞亭岸，寂寞杜陵原。幂zx野烟起，苍茫岚气昏。二曜屡回薄，四时更凉温。天道尚如此，人理安可论。
闻道桃源堪避秦，寻幽数日不逢人。烟霞洞里无鸡犬，风雨林中有鬼神。黄公石上三芝秀，陶令门前五柳春。醉卧白云闲入梦，不知何物是吾身。
陶公归隐白云溪，买得春泉溉药畦。夜静林间风虎啸，月明竹上露禽栖。陈仓邑吏惊烽火，太白山人讶鼓鼙。相见只言秦汉事，武陵溪里草萋萋。
武帝寻仙驾海游，禁门高闭水空流。深宫带日年年色，翠柏凝烟夜夜愁。鸾凤影沈归万古，歌钟声断梦千秋。晚来惆怅无人会，云雨能飞傍玉楼。
骏马娇仍稳，春风灞岸晴。促来金镫短，扶上玉人轻。帽束云鬟乱，鞭笼翠袖明。不知从此去，何处更倾城。
佳气生天苑，葱茏几效祥。树遥三殿际，日映九城傍。山雾宁同色，卿云未可彰。眺汾疑鼎气，临渭想荣光。当并舂陵发，应开圣历长。微臣时一望，短羽欲飞翔。
君从淮海游，再过兰杜秋。归来未须臾，又欲向梁州。梁州秦岭西，栈道与云齐。羌蛮万馀落，矛戟自高低。已念寡俦侣，复虑劳攀跻。丈夫重志气，儿女空悲啼。临邛滞游地，肯顾浊水泥。人生赋命有厚薄，君但遨游我寂寞。
花落梧桐凤别凰，想登秦岭更凄凉。安仁纵有诗将赋，一半音词杂悼亡。
岩穴多遗秀，弓车屡远招。周王尊渭叟，颍客傲唐尧。出处天波洽，关河地势遥。瞻星吴郡夜，作雾华山朝。清论虚重席，闲居挂一瓢。渔歌思坐酌，宸渥宠行轺。春为荷裳暖，霜因葛履消。层崖悬瀑溜，万壑振清飙。谷鸟犹迁木，场驹正食苗。谢安何日起，台鼎伫君调。
久思今忽来，双屦污青苔。拂雪从山起，过房礼塔回。偈留闲夜作，禅请暂时开。欲作孤云去，赋诗余不才。
卷经归太白，蹑藓别萝龛。若履浮云上，须看积翠南。倚身松入汉，瞑目月离潭。此境堪长往，尘中事可谙。
帝城皆剧县，令尹美居东。遂拜赵张下，暂离星象中。拥归从北阙，送上动南宫。举起盆中日，驱行草上风。不惊卢犬吠，渐见夏台空。紫禁黄山绕，沧溟素浐通。封疆亲日月，邑里出王公。逐盗千门启，兴祥五稼丰。胥徒迎晓集，赋税共秋终。条教关天道，歌谣入圣聪。土膏寒麦覆，人海昼尘蒙。廨宇松连翠，朝街日散红。文场新桂茂，粉署旧兰崇。留客把盈爵，抽毫咏早鸿。前驺潘岳贵，故里邵平穷。劝隐莲峰久，期耕树谷同。凫飞将去叶，剑气尚埋丰。何必华阴土，方垂拂拭功。
宦游三楚外，家在五陵原。凉夜多归梦，秋风满故园。北书无远信，西候独伤魂。空念青门别，殷勤岐路言。
佳游限衰疾，一笑向西风。思见青门外，曾临素浐东。峰明云际寺，日出露寒宫。行道禅长在，香尘不染空。
黄绮皆皓发，秦时隐商山。嘉谋匡帝道，高步游天关。不爱珪组绁，却思林壑还。放歌长松下，日与孤云闲。
寒空金锡响，欲过渭阳津。极目多来雁，孤城少故人。与师虽别久，于法本相亲。又对清凉月，中宵语宿因。
重城深寺讲初休，却忆家山访旧游。对月与君相送夜，闻蛩教我独惊秋。云心杳杳难为别，鹤性萧萧不可留。遥想孤舟清渭上，飘然帆影起离愁。
万木叶初红，人家树色中。疏钟摇雨脚，秋水浸云容。雪碛回寒雁，村灯促夜舂。旧山归未得，生计欲何从。
风舞槐花落御沟，终南山色入城秋。门门走马征兵急，公子笙歌醉玉楼。
瘦颜颧骨见，满面雪毫垂。坐石鸟疑死，出门人谓痴。照身潭入楚，浸影桧生隋。太白曾经夏，清风凉四肢。
北山峨峨香拂拂，翠涨青奔势巉崒。赤松君宅在其中，紫金为墙珠作室。玻璃门外仙獓睡，幢节森森绛烟密。水精帘卷桃花开，文锦娉婷众非一。抚长离，坎答鼓。花姑吹箫，弄玉起舞。三万八千为半日，海涸鳌枯等闲睹。   
积翠藏一叟，常思未得游。不知在岩下，为复在峰头。苔上枯藤笐，泉淋破石楼。伊余更何事，不学此翁休。
回也曾言志，明君则事之。中兴今若此，须去更何疑。志列秋霜好，忠言剧谏奇。陆机游洛日，文举荐衡时。虎迹商山雪，云痕岳庙碑。夫君将潦倒，一说向深知。
帝念梓州民，年年战伐频。山川无草木，烽火没烟尘。政乱皆因乱，安人必藉仁。皇天开白日，殷鼎辍诚臣。一日离君侧，千官送渭滨。酒倾红琥珀，马控白骐驎。渥泽番番降，壶浆处处陈。旌幢山色湿，邛僰鸟啼新。帟幕还名俭，良医始姓秦。军雄城似岳，地变物含春。白必侵双鬓，清应诫四邻。吾皇重命相，更合是何人。
薝卜气雍雍，门深圣泽重。七丝奔小蟹，五字逼雕龙。药转红金鼎，茶开紫阁封。圭峰争去得，卿相日憧憧。
剑刓秋水鬓梳霜，回首胡天与恨长。官竟不封右校尉，斗曾生挟左贤王。寻班超传空垂泪，读李陵书更断肠。今日灞陵陵畔见，春风花雾共茫茫。
五千言外得玄音，石屋寒栖隔雪林。多傍松风梳绿发，只烧崖药点黄金。澄潭龙气来萦砌，月冷星精下听琴。曾梦先生非此处，碧桃溪上紫烟深。
终南山北面，直下是长安。自扫青苔室，闲欹白石看。风吹窗树老，日晒窦云干。时向圭峰宿，僧房瀑布寒。
叠叠叠岚寒，红尘翠里盘。前程有名利，此路莫艰难。云水侵天老，轮蹄到月残。何能寻四皓，过尽见长安。
七泽过名山，相逢黄落残。杉松开寺晚，泉月话心寒。祖遍诸方礼，经曾几处看。应怀出家院，紫阁近长安。
莲花峰翠湿凝秋，旧业园林在下头。好束诗书且归去，而今不爱事风流。
天高紫阁侵，隐者信沈沈。道长年兼长，云深草复深。如非禅客见，即是猎人寻。北笑长安道，埃尘古到今。
长安冬欲尽，又送一遗贤。醉后情浑可，言休理不然。射衣秦岭雪，摇月汉江船。亦过春兼夏，回期信有蝉。
远庵枯叶满，群鹿亦相随。顶骨生新发，庭松长旧枝。禅高太白月，行出祖师碑。乱后潜来此，南人总不知。
嵯峨山上石，岁岁色长新。若使尽成宝，谁为知己人。
万方厌秦德，战伐何纷纷。四皓同无为，丘中卧白云。自汉成帝业，一来翼储君。知几道可尚，隐括成元勋。
卧云道士来相辞，相辞倏忽何所之。紫阁春深烟霭霭，东风花柳折枝枝。药成酒熟有时节，寒食恐失松间期。冥鸿一见伤弓翼，高飞展转心无疑。满酌数杯酒，狂吟几首诗。留不住，去不悲，醯鸡蜉蝣安得知。
石池清水是吾心，刚被桃花影倒沉。一到邽山宫阙内，销闲澄虑七弦琴。
六月火云散，蝉声鸣树梢。秋风岂便借，客思已萧条。倾国三年别，烟霞一路遥。行人断消息，更上灞陵桥。
新松□绿草，古柏翳黄沙。珮珂客惊鸟，绮罗人间花。蹙尘南北马，碾石去来车。川晚悲风动，坟前碎纸斜。
一宿白云根，时经采麝村。数峰虽似蜀，当昼不闻猿。马立溪沙浅，人争阁道喧。明朝弃襦罢，步步入金门。
吟缘横翠忆天台，啸狖啼猿见尽猜。四个老人何处去，一声仙鹤过溪来。皇城宫阙回头尽，紫阁烟霞为我开。天际峰峰尽堪住，红尘中去大悠哉。
窃慕隐沦道，所欢岩穴居。谁言忝休命，遂入承明庐。物情不可易，幽中未尝摅。幸见终南山，岧峣凌太虚。青霭长不灭，白云闲卷舒。悠然相探讨，延望空踌蹰。迹系心无极，神超兴有馀。何当解维絷，永托逍遥墟。
登楼遥望秦宫殿，茫茫只见双飞燕。渭水一条流，千山与万丘。远烟笼碧树，陌上行人去。安得有英雄，迎归大内中。                              
箫声咽，秦娥梦断秦楼月。秦楼月，年年柳色，灞陵伤别。乐游原上清秋节，咸阳古道音尘绝。音尘绝，西风残照，汉家陵阙。
芳草灞陵春岸，柳烟深，满楼弦管。一曲离声肠寸断。今日送君千万，红缕玉盘金镂盏。须劝！珍重意，莫辞满。白马玉鞭金辔，少年郎，离别容易。迢递去程千万里。惆怅异乡云水，满酌一杯劝和泪。须愧！珍重意，莫辞醉。
西风吹渭水，落叶满长安。茫茫尘世里，独清闲。自然炉鼎，虎绕与龙盘。九转丹砂就，一粒刀圭，便成陆地神仙。任万钉宝带貂蝉，富贵欲熏天。黄粱炊未熟，梦惊残。是非海里，直道作人难。袖手江南去，白蘋红蓼，又寻湓浦庐山。                    
翠辇西归七十春，玉堂珠缀俨埃尘。武皇弓剑埋何处，泣问上阳宫里人。
愁云漠漠草离离，太乙句陈处处疑。薄暮毁垣春雨里，残花犹发万年枝。
乐游春苑望鹅毛，宫殿如星树似毫。漫漫一川横渭水，太阳初出五陵高。
哀挽渭川曲，空歌汾水阳。夜泉愁更咽，秋日惨无光。缵夏功传启，兴周业继昌。回瞻五陵上，烟雨为苍苍。
常时柏梁宴,今日谷林归。玉斝恩波遍,灵輼烟雨霏。乔山森羽骑,渭水拥旌旂。仙驭何由见,耘田鸟自飞。
盘石公封重，瑶山赠礼尊。归全荣备物，乐善积深恩。雁沼寒波咽，鸾旌夕吹翻。唯馀西靡树，千古霸陵原。
谁谓我有耳，不闻凤凰鸣。朅来岐山下，日暮边鸿惊。
丹穴五色羽，其名为凤凰。昔周有盛德，此鸟鸣高冈。和声随祥风，窅窕相飘扬。闻者亦何事，但知时俗康。自从公旦死，千载閟其光。吾君亦勤理，迟尔一来翔。
红果瑶池实，金盘露井冰。甘泉将避暑，台殿晓光凝。
奇树留寒翠，神池结夕波。黄山一夜雪，渭水泻声多。
长安落花飞上天，南风引至三殿前。可怜春物亦朝谒，唯我孤吟渭水边。
观风欲巡洛，习战亦开池。始改三年政，旋闻七月期。陵分内外使，官具吉凶仪。渭北新园路，箫笳远更悲。
前春文祖庙，大舜嗣尧登。及此逾年感，还因是月崩。寿缘追孝促，业在继明兴。俭诏同今古，山川绕灞陵。
云覆蓝桥雪满溪，须臾便与碧峰齐。风回面市连天合，冻压花枝著水低。
"五年江上损容颜，今日春风到武关。
两纸京书临水读，小桃花树满商山（得复言、乐天书）。"
"只去长安六日期，多应及得杏花时。
春明门外谁相待，不梦闲人梦酒卮。"
十年为旅客，常有饥寒愁。三年作谏官，复多尸素羞。有酒不暇饮，有山不得游。岂无平生志，拘牵不自由。一朝归渭上，泛如不系舟。置心世事外，无喜亦无忧。终日一蔬食，终年一布裘。寒来弥懒放，数日一梳头。朝睡足始起，夜酌醉即休。人心不过适，适外复何求。
早岁从旅游，颇谙时俗意。中年忝班列，备见朝廷事。作客诚已难，为臣尤不易。况余方且介，举动多忤累。直道速我尤，诡遇非吾志。胸中十年内，消尽浩然气。自从返田亩，顿觉无忧愧。蟠木用难施，浮云心易遂。悠悠身与世，从此两相弃。
执象宗玄祖，贻谋启孝孙。文高柏梁殿，礼薄霸陵原。宫仗辞天阙，朝仪出国门。生成不可报，二十七年恩。
虞帝南巡后，殷宗谅暗中。初辞铸鼎地，已闭望仙宫。晓落当陵月，秋生满旆风。前星承帝座，不使北辰空。
梦减三龄寿，哀延七月期。寝园愁望远，宫仗哭行迟。云日添寒惨，笳箫向晚悲。因山有遗诏，如葬汉文时。
官舍非我庐，官园非我树。洛中有小宅，渭上有别墅。既无婚嫁累，幸有归休处。归去诚已迟，犹胜不归去。
"何处难忘酒，长安喜气新。
初登高第后，乍作好官人。
省壁明张榜，朝衣稳称身。
此时无一盏，争奈帝城春。"
"何处难忘酒，青门送别多。
敛襟收涕泪，簇马听笙歌。
烟树灞陵岸，风尘长乐坡。
此时无一盏，争奈去留何。"
献赋论兵命未通，却乘羸马出关东。灞陵原上重回首，十载长安似梦中。燕市悲歌又送君，目随征雁过寒云。孤亭宿处时看剑，莫使尘埃蔽斗文。
城外无尘水间松，秋天木落见山容。共寻萧史江亭去，一望终南紫阁峰。
陶令门前罥接篱，亚夫营里拂朱旗。人事推移无旧物，年年春至绿垂丝。
千条垂柳拂金丝，日暖牵风叶学眉。愁见花飞狂不定，还同轻薄五陵儿。
同盟会五月，归葬出三条。日惨咸阳树，天寒渭水桥。稍看朱鹭转，尚识紫骝骄。寂寂泉台恨，从兹罢玉箫。
紫陌起仙飙，川原共寂寥。灵輴万国护，仪殿百神朝。漏滴秋风路，笳吟灞水桥。微臣空感咽，踊绝觉天遥。
晓漏启严城，宫臣缟素行。灵仪先卤簿，新谥在铭旌。云晦郊原色，风连霰雪声。凄凉望苑路，春草即应生。
寒日青宫闭，玄堂渭水滨。华夷笺乍绝，凶吉礼空新。薤露歌连哭，泉扉夜作晨。吹笙今一去，千古在逡巡。
上国多离别，年年渭水滨。空将未归意，说向欲行人。雁度池塘月，山连井邑春。临岐惜分手，日暮一沾巾。
风树离离月稍明，九天龙气在华清。宫门深锁无人觉，半夜云中羯鼓声。
天阙沈沈夜未央，碧云仙曲舞霓裳。一声玉笛向空尽，月满骊山宫漏长。
红树萧萧阁半开，上皇曾幸此宫来。至今风俗骊山下，村笛犹吹阿滥堆。
水绕宫墙处处声，残红长绿露华清。武皇一夕梦不觉，十二玉楼空月明。
十里莲塘路不赊，病来帘外是天涯。烦君四句遥相寄，应得诗中便看花。
斗回山路掩皇州，二载欢娱一望休。从此万重青嶂合，无因更得重回头。
商山半月雨漫漫，偶值新晴下七盘。山似换来天似洗，可怜风日到长安。
"觚棱金碧照山高，万国圭璋捧赭袍。
舐笔和铅欺贾马，赞功论道鄙萧曹。
东南楼日珠帘卷，西北天宛玉厄豪（《诗》曰：“鞗革金厄。”盖小环）。
四海一家无一事，将军携镜泣霜毛。"
"晴云似（一作如）絮惹低空，紫陌微微弄袖风。
韩嫣金丸莎覆绿，许公鞯汗杏粘红。
烟生窈窕（一作䆗窱）深东第，轮撼流苏下北宫。
自笑苦无楼护智，可怜铅椠竟何功。"
"雨晴九陌铺江练，岚嫩千峰叠海涛。
南苑草芳眠锦雉，夹城云暖下霓旄。
少年羁络青纹（一作文）玉，游女花簪紫蒂桃。
江碧柳深人尽醉，一瓢颜巷日空高。"
"束带谬趋文石陛，有章曾拜皂囊封。
期严无奈睡留癖，势窘犹为酒泥慵。
偷钓侯家池上雨，醉吟隋寺日沈钟。
九原可作吾谁与，师友琅琊邴曼容。"
"洪河清渭天池浚，太白终南地轴横。
祥云辉映汉宫紫，春光绣画秦川明。
草妒佳人钿朵色，风回公子玉衔声。
六飞南幸芙蓉苑，十里飘香入夹城。"
丰貂长组金张辈，驷马文衣许史家。白鹿原头回猎骑，紫云楼下醉江花。九重树影连清汉，万寿山光学翠华。谁识大君谦让德，一毫名利斗蛙蟆。
八月曾殊选，三星固异仪。袝陵经灞浐，归赗杂华夷。旌去题新谥，宫存锁素帏。重泉应不恨，生见太平时。
月落娥兼隐，宫空后岂还。衔哀穷地界，亲莅泣天颜。旧住留丹药，新陵在碧山。国人伤莫及，应只咏关关。
草遮回磴绝鸣銮，云树深深碧殿寒。明月自来还自去，更无人倚玉栏干。
障掩金鸡蓄祸机，翠华西拂蜀云飞。珠帘一闭朝元阁，不见人归见燕归。
门横金锁悄无人，落日秋声渭水滨。红叶下山寒寂寂，湿云如梦雨如尘。
秋节新已尽，雨疏露山雪。西峰稍觉明，残滴犹未绝。气侵瀑布水，冻著白云穴。今朝灞浐雁，何夕潇湘月。想彼石房人，对雪扉不闭。
吕公荣达子陵归，万古烟波绕钓矶。桥上一通名利迹，至今江鸟背人飞。
目极云霄思浩然，风帆一片水连天。轻桡便是东归路，不肯忘机作钓船。
烟水何曾息世机，暂时相向亦依依。所嗟白首磻溪叟，一下渔舟更不归。
忆昔开元日，承平事胜游。贵妃专宠幸，天子富春秋。月白霓裳殿，风干羯鼓楼。斗鸡花蔽膝，骑马玉搔头。绣毂千门妓，金鞍万户侯。薄云欹雀扇，轻雪犯貂裘。过客闻韶濩，居人识冕旒。气和春不觉，烟暖霁难收。涩浪和琼甃，晴阳上彩斿。卷衣轻鬓懒，窥镜澹蛾羞。屏掩芙蓉帐，帘褰玳瑁钩。重瞳分渭曲，纤手指神州。御案迷萱草，天袍妒石榴。深岩藏浴凤，鲜隰媚潜虬。不料邯郸虱，俄成即墨牛。剑锋挥太皞，旗焰拂蚩尤。内嬖陪行在，孤臣预坐筹。瑶簪遗翡翠，霜仗驻骅骝。艳笑双飞断，香魂一哭休。早梅悲蜀道，高树隔昭丘。朱阁重霄近，苍崖万古愁。至今汤殿水，呜咽县前流。
三冬季月景龙年，万乘观风出灞川。遥看电跃龙为马，回瞩霜原玉作田。
鸾旂掣曳拂空回，羽骑骖驔蹑景来。隐隐骊山云外耸，迢迢御帐日边开。
翠幕珠帏敞月营，金罍玉斝泛兰英。岁岁年年常扈跸，长长久久乐升平。
清溪一路照羸身，不似云台画像人。国史数行犹有志，只将谈笑继英尘。
马上搜奇已数篇，籍中犹愧是顽仙。关头传说开元事，指点多疑孟浩然。
岳北秋空渭北川，晴云渐薄薄如烟。坐来还见微风起，吹散残阳一片蝉。
灞亭东去彻隋堤，赠别何须醉似泥。万里往来无一事，便帆轻拂乱莺啼。
白日无定影，清江无定波。人无百年寿，百年复如何。堂上陈美酒，堂下列笙歌。与君入醉乡，醉乡乐天和。岁岁松柏茂，日日丘陵多。君看终南山，万古青峨峨。
灞上送行客，听唱行客歌。适来桥下水，已作渭川波。人间荣乐少，四海别离多。但恐别离泪，自成苦水河。劝尔一杯酒，所赠无余多。
灞岸江头腊雪消，东风偷软入纤条。春来不忍登楼望，万架金丝著地娇。
国骋双骐骥，庭仪两凤凰。将星连相位，玉树伴金乡。歌舞侯家艳，轩裘戚里光。安知杜陵下，碑版已相望。
此地修行山几枯，草堂生计只瓶盂。支郎既解除艰险，试看人心平得无。
二曰：劝君登商山，不用觅商山皓，云深雪深骡马倒。我愿终南太华变为金，吾后见之不为宝。我愿九州四海纸，幅幅与君为谏草。使蹑卨践夔，逢轩见皞。日环五色，是物得老，如此即商山皓。商山皓，君不用讨他，他必来相讨。
竺卿何处去，触目尽凄凉。不见中秋月，空馀一炷香。残花飘暮雨，枯叶盖啼螀。谁礼新坟塔，萧条渭水傍。
皇子陂头好月明，忘却华筵到晓行。烟收山低翠黛横，折得荷花远恨生。
上天配合兮生死有途,此不当妇兮彼不当夫。腹心辛苦兮泾水之隅,风霜满鬓兮雨雪罗襦。赖明公兮引素书,令骨肉兮家如初,永言珍重兮无时无。
碧云悠悠兮泾水东流,伤嗟美人兮雨泣花愁。尺书远达兮以解君忧,哀冤果雪兮还处其休。荷君和雅兮感甘羞,山家寂寞兮难久留,欲将辞去兮悲绸缪。
渭水秦山照眼明，希仁何事寡诗情。只因学得虞姬婿，书字才能记姓名。
燕王爱贤筑金台，四方豪俊承风来。秦王烧书杀儒客，肘腋之中千里隔。去年八月幽并道，昭王陵边哭秋草。今年二月游函关，秦家城外悲河山。河上山边车马路，残日青烟五陵树。
"与世澹无事，自然江海人。
侧闻尘外游，解骖（一作弁）𨋗朱轮。
平（一作极）野照暄景，上天垂春云。
张组竟北阜，汎舟过东邻。
故乡信高会，牢醴及佳辰（一作家臣）。
幸同击壤乐，心荷尧为君。"
"郊居杜陵下，永日同携手。
仁（一作入）里霭川阳，平原见峰首。
园庐鸣春鸠，林薄媚新柳。
上卿始登席，故老前为寿。
临当游（一作送）南陂，约略执杯酒。
归欤绌（一作继）微官，惆怅心自咎。"
"冬中馀雪在，墟上春流驶。
风日畅怀抱，山川多秀（一作好天）气。
彫胡先晨炊（一作丰酌），庖脍亦云（一作后）至。
高情浪海岳，浮生寄天地。
君子外簪缨，埃尘良不啻。
所乐衡门中，陶然忘其贵。"
"高馆临澄陂，旷然荡（一作望理）心目。
淡荡动云天，玲珑映墟曲。
鹊巢结空林，雉雊响幽谷。
应接无闲暇，徘徊以（一作似）踯躅。
纡组上春堤，侧弁倚乔木。
弦望忽已晦，后期洲应绿。"
步出城东门，试骋千里目。青山横苍林，赤日团平陆。渭北走邯郸，关东出函谷。秦地万方会，来朝九州牧。鸡鸣咸阳中，冠盖相追逐。丞相过列侯，群公饯光禄。相如方老病，独归茂陵宿。
"何悟藏环早，才知拜璧年。
翀天王子去，对日圣君怜。
树转宫犹出，笳悲马不前。
虽蒙绝驰道，京兆别开阡。"
"兰殿新恩切，椒宫夕临幽。
白云随凤管，明月在龙楼。
人向青山哭，天临渭水愁。
鸡鸣常问膳，今恨玉京留。"
"苍舒留帝宠，子晋有仙才。
五岁过人智，三天使鹤催。
心悲阳（一作四）禄馆，目断望思台。
若道长安近，何为更不来。"
"西望昆池阔，东瞻下杜平。
山朝豫章馆，树转凤凰城。
五校连旗色，千门叠鼓声。
金环如有验，还向画堂生。"
久践中台座，终登上将坛。谁言断车骑，空忆盛衣冠。风日咸阳惨，笳箫渭水寒。无人当便阙，应罢太师官。
上在蓬莱宫，莫若居华清。朝朝礼玄阁，日日闻体轻。大圣不私己，精禋为群氓。
上出蓬莱时，六龙俨齐首。长道舒羽仪，彤云映前后。天声殷宇宙，真气到林薮。
昔在轩辕朝，五城十二楼。今我神泉宫，独在骊山陬。群方趋顺动，百辟随天游。
正月开阳和，通门缉元化。穆穆睟容归，岂为明灯夜。高山大风起，肃肃随龙驾。
上林神君宫，此地即明庭。山开鸿濛色，天转招摇星。三雪报大有，孰为非我灵。
渭水收暮雨，处处多新泽。宫苑傍山明，云林带天碧。君子耸高驾，英声邈今昔。锵佩出中台，彯缨入仙掖。夙心幸清鉴，晚志欣良觌。鸣盗非足征，愿言同下客。
腰镰欲何之，东园刈秋韭。世事不复论，悲歌和樵叟。
开门望长川，薄暮见渔者。借问白头翁，垂纶几年也。
"六国韩最弱，末年尤畏秦。
郑生为韩计，且欲疲秦人。
利物可分社，原情堪灭身。
咸阳古城下，万顷稻苗新。"
"沂水春可涉，泮宫映杨叶。
丽色异人间，珊珊摇佩环。
展禽恒（一作常）独处，深巷生禾黍。
城上飞海云，城中暗春雨。
适来鸣佩者，复是谁家女。
泥沾珠缀履，雨湿翠毛簪。
电影开莲脸，雷声飞蕙心。
自言沂水曲，采萍兼采菉。
归径虽可寻，天阴光景促。
怜君贞且独，愿许君家宿。
徒劳惜衾枕，了不顾双蛾。
艳质诚可重，淫风如礼何。
周王惑褒姒，城阙成陂陁。"
"秦灭汉帝兴，南山有遗老。
危冠揖万乘，幸得厌征讨。
当君逐鹿时，臣等已枯槁。
宁知市朝变，但觉林泉好。
高卧三（一作五）十年，相看成四（一作首成）皓。
帝言翁甚善，见顾何不早。
咸称太子仁，重义亦尊道。
侧闻骊姬事，申生不自保。
暂出商山云，朅来趋洒扫。
东宫成羽翼，楚舞伤怀抱。
后代无其人，戾园满秋草。"
"日照昆崙上（一作山），羽人披羽衣。
乘龙驾云雾，欲往心无违。
此山在西北，乃是神仙国。
灵气皆自然，求之不可得。
何为汉武帝，精思（一作意）遍群山。
糜费巨万计，宫车终不还。
苍苍茂陵树，足以戒人间。"
秦庭初指鹿，群盗满山东。忤意皆诛死，所言谁肯忠。武关犹未启，兵入望夷宫。为祟非泾水，人君道自穷。
"西岳（一作上）莲花山，迢迢见明星。
素手把芙蓉，虚步蹑太清。
霓裳曳广带，飘拂升天行。
邀我登云台，高揖卫叔卿。
恍恍与之去，驾鸿凌紫冥。
俯视洛阳川，茫茫走胡兵。
流血涂野草，豺狼尽冠缨。"
"秦水别陇首，幽咽多悲声。
胡马顾朔雪，躞蹀长嘶鸣。
感物动我心，缅然含归情。
昔视秋蛾飞，今见春蚕生。
袅袅桑柘叶，萋萋柳垂荣。
急节谢流水，羁心摇悬旌。
挥涕且复去，恻怆何时平。"
"秦皇扫六合，虎视何雄哉。
飞（一作挥）剑决浮云，诸侯尽西来。
明断自天启，大略驾群才。
收兵铸金人，函谷正东开。
铭功会稽岭，骋望琅琊台。
刑徒七十万，起土骊山隈。
尚采不死药，茫然使心哀。
连弩射海鱼，长鲸正崔嵬。
额鼻象五岳，扬波喷云雷。
鬐鬣蔽青天，何由睹蓬莱。
徐韨载秦女，楼船几时回。
但见三泉下，金棺葬寒灰。"
"郑客西入关，行行未能已。
白马华山君，相逢平原里。
璧遗镐池君，明年祖龙死。
秦人相谓曰，吾属可去矣。
一往桃花源，千春隔流水。"
"太白何苍苍，星辰上森列。
去天三百里，邈尔与世绝。
中有绿发翁，披云卧松雪。
不笑亦不语，冥栖在岩穴。
我来逢真人，长跪问宝诀。
粲然启玉齿（一作忽自哂），授以鍊药说。
铭骨传其语，竦身已电灭。
仰望不可及，苍然五情热。
吾将营丹砂，永与世人别。"
"咸阳二三月，宫柳黄金枝。
绿帻谁家子，卖珠轻薄儿。
日暮醉酒归，白马骄且驰。
意气人所仰，冶游方及时。
子云不晓事，晚献长杨辞。
赋达身已老，草玄鬓若丝。
投阁良可叹，但为此辈嗤。"
摄政朝章重，持衡国相尊。笔端通造化，掌内运乾坤。青史遗芳满，黄枢故事存。空悲渭桥路，谁对汉皇言。
社里东城接，松阡北地开。闻笳春色惨，执绋故人哀。终日南山对，何时渭水回。仁兄与恩旧，相望泣泉台。
"不识南塘（一作决）路，今知第五桥。
名园依绿水，野竹上青霄。
谷口旧相得，濠梁同见招。
平生为幽兴，未惜马蹄遥。"
"幽意忽不惬，归期无奈何。
出门流水注（一作住），回首白云（一作杂花）多。
自笑灯前舞，谁怜醉后歌。
祗应与朋好，风雨亦来过。"
"百顷风潭上，千重（一作章）夏木清。
卑枝低结子，接叶暗巢莺。
鲜鲫银丝脍，香芹碧涧羹。
翻疑柁楼底，晚饭越中行。"
"万里戎王子（旧注未月支花名），何年别月支。
异花开绝域，滋蔓匝清池。
汉使徒空到，神农竟不知⑴。
露翻兼雨打，开坼日（一作渐）离披。"
"旁舍连高竹，疏篱带晚花。
碾涡深没马，藤蔓曲藏（一作垂）蛇。
词赋工无（一作何）益，山林迹未赊。
尽捻（同拈）书籍卖，来问尔东家。"
"剩水沧江破，残山碣石开。
绿垂风折笋，红绽雨肥梅。
银甲弹筝用，金鱼（一作盘）换酒来。
兴移无洒埽，随意坐莓苔。"
"风磴吹阴（一作梅）雪，云门吼瀑泉。
酒醒思卧簟，衣冷欲（一作得）装绵。
野老来看客，河鱼不取钱。
只疑淳朴处，自有一山川。"
"棘（一作梀，音同棘）树寒云色，茵蔯⑴春藕香。
脆添生菜美，阴益（一作盖）食单（一作簟）凉。
野鹤清晨出（一作至），山精⑵白日藏。
石林蟠水府，百里独苍苍。"
"忆过杨柳渚，走马定昆池（安乐公主凿定昆池）。
醉把青荷叶，狂遗白接䍦。
刺船思郢客，解水乞吴儿。
坐对秦山晚，江湖兴颇随。"
"床上书连屋，阶前树拂云。
将军不好武，稚子总能文。
醒酒微风入，听诗静夜分。
絺衣挂萝薜，凉月白纷纷。"
"闻道长安似弈棋，百年世事不胜（一作堪）悲。
王侯第宅皆新主，文武衣冠异昔时。
直北关山金鼓振，征西车马（一作骑）羽书迟（一作驰）。
鱼龙寂寞秋江冷（鱼龙以秋日为夜），故国平居有所思。"
"蓬莱宫阙对南山，承露金茎霄汉间。
西望瑶池降王母⑴，东来紫气满函关（唐以老子为祖，屡徵符端）。
云移雉尾开宫扇，日绕龙鳞识圣颜。
一卧沧江惊岁晚，几回青琐照（一作点）朝班。"
"瞿唐峡口曲江头，万里风烟接素秋。
花萼夹城通御气，芙蓉小苑入边愁。
朱帘绣柱围黄鹤（一作鹄），锦缆牙樯起白鸥。
回首可怜歌舞地，秦中自古帝王州。"
"昆明池水汉时功，武帝旌旗在眼中。
织女机丝虚月夜（一作夜月），石鲸鳞甲动秋风。
波漂菰米沈云黑，露冷莲房坠粉红。
关塞极天唯鸟道，江湖满地一渔翁。"
"昆吾（亭名，在蓝田）御宿（川名，在樊川）自逶迤，紫阁峰阴入渼陂（一本二句倒转）。
香稻⑴啄馀（一作残）鹦鹉粒，碧梧栖老凤皇枝。
佳人拾翠春相问，仙侣同舟晚更移。
綵笔昔游（一作曾）干气象，白头吟望苦低垂。"
"汉朝陵墓对南山，胡虏千秋尚入关。
昨日玉鱼⑴蒙葬地，早时金碗⑵出人间。
见（音现）愁汗马西戎逼，曾闪朱旗北斗殷（于颜切，红色也，一作閒）。
多少材官守泾渭，将军且莫破愁颜⑶。"
"韩公本意筑三城，拟绝天骄拔汉旌。
岂谓尽烦回纥马，翻然远救朔方兵⑴。
胡来不觉潼关隘，龙起犹闻晋水清（唐高祖次龙门，代水清）。
独使至尊忧社稷，诸君何以荅升平。"
往时中补右，扈跸上元初。反气凌行在，妖星下直庐。六龙瞻汉阙，万骑略姚墟。玄朔回天步，神都忆帝车。一戎才汗马，百姓免为鱼。通籍蟠螭印，差肩列凤舆。事殊迎代邸，喜异赏朱虚。寇盗方归顺，乾坤欲晏如。不才同补衮，奉诏许牵裾。鸳鹭叨云阁，麒麟滞玉除。文园多病后，中散旧交疏。飘泊哀相见，平生意有馀。风烟巫峡远，台榭楚宫虚。触目非论故，新文尚起予。清秋凋碧柳，别浦落红蕖。消息多旗帜，经过叹里闾。战连唇齿国，军急羽毛书。幕府筹频问，山家药正锄。台星入朝谒，使节有吹嘘。西蜀灾长弭，南翁愤始摅。对扬抏士卒，干没费仓储。势藉兵须用，功无礼忽诸。御鞍金騕褭，宫砚玉蟾蜍。拜舞银钩落，恩波锦帕舒。此行非不济，良友昔相于。去旆依颜色，沿流想疾徐。沈绵疲井臼，倚薄似樵渔。乞米烦佳客，钞诗听小胥。杜陵斜晚照，潏水带寒淤。莫话清溪发，萧萧白映梳。
