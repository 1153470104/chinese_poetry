秦川雄帝宅,函谷壯皇居。綺殿千尋起,離宮百雉餘。連薨遙接漢,飛觀迥淩虛。雲日隱層闕,風煙出綺疏。岩廊罷機務,崇文聊駐輦。玉匣啟龍圖,金繩披鳳篆。韋編斷仍續,縹帙舒還卷。對此乃淹留,欹案觀墳典。移步出詞林,停輿欣武宴。雕弓寫明月,駿馬疑流電。驚雁落虛弦,啼猿悲急箭。閱賞誠多美,於茲乃忘倦。鳴笳臨樂館,眺聽歡芳節。急管韻朱弦,清歌凝白雪。彩鳳肅來儀,玄鶴紛成列。去茲鄭衛聲,雅音方可悅。芳辰追逸趣,禁苑信多奇。橋形通漢上,峰勢接雲危。煙霞交隱映,花鳥自參差。何如肆轍跡,萬里賞瑤池。飛蓋去芳園,蘭橈遊翠渚。萍間日彩亂,荷處香風舉。桂楫滿中川,弦歌振長嶼。豈必汾河曲,方為歡宴所。落日雙闕昏,回輿九重暮。長煙散初碧,皎月澄輕素。搴幌玩琴書,開軒引雲霧。斜漢耿層閣,清風搖玉樹。歡樂難再逢,芳辰良可惜。玉酒泛雲罍,蘭殽陳綺席。千鐘合堯禹,百獸諧金石。得志重寸陰,忘懷輕尺璧。建章歡賞夕,二八盡妖妍。羅綺昭陽殿,芬芳玳瑁筵。佩移星正動,扇掩月初圓。無勞上懸圃,即此對神仙。以茲游觀極,悠然獨長想。披卷覽前蹤,撫躬尋既往。望古茅茨約,瞻今蘭殿廣。人道惡高危,虛心戒盈蕩。奉天竭誠敬,臨民思惠養。納善察忠諫,明科慎刑賞。六五誠難繼,四三非易仰。廣待淳化敷,方嗣雲亭響。
塞外悲風切，交河冰已結。瀚海百重波，陰山千里雪。迥戍危烽火，層巒引高節。悠悠卷旆旌，飲馬出長城。寒沙連騎跡，朔吹斷邊聲。胡塵清玉塞，羌笛韻金鉦。絕漠干戈戢，車徒振原隰。都尉反龍堆，將軍旋馬邑。揚麾氛霧靜，紀石功名立。荒裔一戎衣，靈台凱歌入。
雪恥酬百王，除凶報千古。昔乘匹馬去，今驅萬乘來。近日毛雖暖，聞弦心已驚。
邊服胡塵起，長安漢將飛。龍蛇開陣法，貔虎振軍威。詐虜腦塗地，征夫血染衣。今朝書奏入，明日凱歌歸。
雜虜忽倡狂，無何敢亂常。羽書朝繼入，烽火夜相望。將出凶門勇，兵因死地強。蒙輪皆突騎，按劍盡鷹揚。鼓角雄山野，龍蛇入戰場。流膏潤沙漠，濺血染鋒鋩。霧掃清玄塞，雲開靜朔方。武功今已立，文德愧前王。
端拱複垂裳，長懷禦遠方。股肱申教義，戈劍靖要荒。命將綏邊服，雄圖出廟堂。三台入武帳，八座起文昌。寶胄匡韓主，華宗輔漢王。茂先慚博物，平子謝文章。盡節恢時佐，輸誠禦寇場。三軍臨朔野，駟馬即戎行。鼓吹威夷狄，旌軒溢洛陽。雲台先著美，今日更貽芳。
振武威荒服，揚文肅遠墟。金壇申將禮，玉節授軍符。免胄三方外，銜刀萬里餘。昔時吳會靜，今日虜庭虛。分閫仍推轂，援桴且訓車。風揚旌旆遠，雨洗甲兵初。坐見臺階謐，行聞襖祲除。檄來雖插羽，箭去亦飛書。舟楫功須著，鹽梅望匪疏。不應陳七德，欲使化先敷。
回中道路險，蕭關烽候多。五營屯北地，萬乘出西河。單于拜玉璽，天子按雕戈。振旅汾川曲，秋風橫大歌。
將軍出紫塞，冒頓在烏貪。笳喧雁門北，陣翼龍城南。雕弓夜宛轉，鐵騎曉參潭。應須駐白日，為待戰方酣。
去年戰桑幹源，今年戰蔥河道。洗兵條支海上波，放馬天山雪中草。萬里長征戰，三軍盡衰老。匈奴以殺戮為耕作，古來唯見白骨黃沙田。
萬里桑幹傍，茫茫古蕃壤。將軍貌憔悴，撫劍悲年長。胡兵尚陵逼，久住亦非強。邯鄲少年輩，個個有伎倆。拖槍半夜去，雪片大如掌。磧中有陰兵，戰馬時驚蹶。輕猛李陵心，摧殘蘇武節。黃金鎖子甲，風吹色如鐵。十載不封侯，茫茫向誰說。
漢將承恩西破戎，捷書先奏未央宮。天子預開麟閣待，只今誰數貳師功。官軍西出過樓蘭，營幕傍臨月窟寒。蒲海曉霜凝劍尾，蔥山夜雪撲旌竿。鳴笳擂鼓擁回軍，破國平蕃昔未聞。大夫鵲印搖邊月，天將龍旗掣海雲。月落轅門鼓角鳴，千群面縛出蕃城。洗兵魚海雲迎陣，秣馬龍堆月照營。蕃軍遙見漢家營，滿谷連山遍哭聲。萬箭千刀一夜殺，平明流血浸空城。暮雨旌旗濕未幹，胡塵白草日光寒。昨夜將軍連曉戰，蕃軍只見馬空鞍。
長安少年游俠客，夜上戍樓看太白。隴頭明月迥臨關，隴上行人夜吹笛。關西老將不勝愁，駐馬聽之雙淚流。身經大小百餘戰，麾下偏裨萬戶侯。蘇武才為典屬國，節旄空盡海西頭。
隴頭秋月明，隴水帶關城。笳添離別曲，風送斷腸聲。映雪峰猶暗，乘冰馬屢驚。霧中寒雁至，沙上轉蓬輕。天山傳羽檄，漢地急徵兵。陣開都護道，劍聚伏波營。于茲覺無度，方共濯胡纓。
隴阪高無極，征人一望鄉。關河別去水，沙塞斷歸腸。馬系千年樹，旌懸九月霜。從來共嗚咽，皆是為勤王。
隴水何年隴頭別，不在山中亦嗚咽。征人塞耳馬不行，未到隴頭聞水聲。謂是西流入蒲海，還聞北海繞龍城。隴東隴西多屈曲，野麋飲水長簇簇。胡兵夜回水傍住，憶著來時磨劍處。向前無井複無泉，放馬回看隴頭樹。
匈奴屢不平，漢將欲縱橫。看雲方結陣，卻月始連營。潛軍渡馬邑，揚旆掩龍城。會勒燕然石，方傳車騎名。
忽聞天上將，關塞重橫行。始返樓蘭國，還向朔方城。黃金裝戰馬，白羽集神兵。星月開天陣，山川列地營。晚風吹畫角，春色耀飛旌。甯知班定遠，獨是一書生。
十年通大漠，萬里出長平。寒日生戈劍，陰雲搖旆旌。饑烏啼舊壘，疲馬戀空城。辛苦皋蘭北，胡霜損漢兵。
居延城外獵天驕，白草連天野火燒。暮雲空磧時驅馬，秋日平原好射雕。護羌校尉朝乘障，破虜將軍夜渡遼。玉靶角弓珠勒馬，漢家將賜霍嫖姚。
秦時明月漢時關，萬里長征人未還。但使龍城飛將在，不教胡馬度陰山。白花垣上望京師，黃河水流無盡時。窮秋曠野行人絕，馬首東來知是誰。
戚戚去故里，悠悠赴交河。公家有程期，亡命嬰禍羅。君已富土境，開邊一何多。棄絕父母恩，吞聲行負戈。出門日已遠，不受徒旅欺。骨肉恩豈斷，男兒死無時。走馬脫轡頭，手中挑青絲。捷下萬仞岡，俯身試搴旗。磨刀嗚咽水，水赤刃傷手。欲輕腸斷聲，心緒亂已久。丈夫誓許國，憤惋複何有。功名圖麒麟，戰骨當速朽。送徒既有長，遠戍亦有身。生死向前去，不勞吏怒嗔。路逢相識人，附書與六親。哀哉兩決絕，不復同苦辛。迢迢萬餘裡，領我赴三軍。軍中異苦樂，主將甯盡聞。隔河見胡騎，倏忽數百群。我始為奴僕，幾時樹功勳。挽弓當挽強，用箭當用長。射人先射馬，擒賊先擒王。殺人亦有限，列國自有疆。苟能制侵陵，豈在多殺傷。驅馬天雨雪，軍行入高山。徑危抱寒石，指落曾冰間。已去漢月遠，何時築城還。浮雲暮南征，可望不可攀。單于寇我壘，百里風塵昏。雄劍四五動，彼軍為我奔。虜其名王歸，系頸授轅門。潛身備行列，一勝何足論。從軍十年餘，能無分寸功。眾人貴苟得，欲語羞雷同。中原有鬥爭，況在狄與戎。丈夫四方志，安可辭固窮。
男兒生世間，及壯當封侯。戰伐有功業，焉能守舊丘。召募赴薊門，軍動不可留。千金買馬鞭，百金裝刀頭。閭裡送我行，親戚擁道周。斑白居上列，酒酣進庶羞。少年別有贈，含笑看吳鉤。朝進東門營，暮上河陽橋。落日照大旗，馬鳴風蕭蕭。平沙列萬幕，部伍各見招。中天懸明月，令嚴夜寂寥。悲笳數聲動，壯士慘不驕。借問大將誰，恐是霍嫖姚。古人重守邊，今人重高勳。豈知英雄主，出師亙長雲。六合已一家，四夷且孤軍。遂使貔虎士，奮身勇所聞。拔劍擊大荒，日牧胡馬群。誓開玄冥北，持以奉吾君。獻凱日繼踵，兩蕃靜無虞。漁陽豪俠地，擊鼓吹笙竽。雲帆轉遼海，粳稻來東吳。越羅與楚練，照耀輿台軀。主將位益崇，氣驕陵上都。邊人不敢議，議者死路衢。我本良家子，出師亦多門。將驕益愁思，身貴不足論。躍馬二十年，恐辜明主恩。坐見幽州騎，長驅河洛昏。中夜間道歸，故里但空村。惡名幸脫免，窮老無兒孫。
漢家邊事重，竇憲出臨戎。絕漠秋山在，陽關舊路通。列營依茂草，吹角向高風。更就燕然石，看銘破虜功。
掃盡狂胡跡，回戈望故關。相逢唯死鬥，豈易得生還。縱宴參胡樂，收兵過雪山。不封十萬戶，此事亦應閑。玉帳將軍意，殷勤把酒論。功高寧在我，陣沒與招魂。塞色干戈束，軍容喜氣屯。男兒今始是，敢出玉關門。回首隴山頭，連天草木秋。聖君應入夢，半路遣封侯。水不擔陰雪，柴令倒戍樓。歸來麟閣上，春色滿皇州。
將軍陷虜圍，邊務息戎機。霜雪交河盡，旌旗入塞飛。曉光隨馬度，春色伴人歸。課績朝明主，臨軒拜武威。
將軍帶十圍，重錦制戎衣。猿臂銷弓力，虯須長劍威。首登平樂宴，新破大宛歸。樓上姝姬笑，門前問客稀。暮烽玄菟急，秋草紫騮肥。未奉君王詔，高槐晝掩扉。
單于烽火動，都護去天涯。別賜黃金甲，親臨白玉墀。塞垣須靜謐，師旅審安危。定遠條支寵，如今勝古時。方見將軍貴，分明對冕旒。聖恩如遠被，狂虜不難收。臣節唯期死，功勳敢望侯。終辭修裡第，從此出皇州。百里精兵動，參差便渡遼。如何好白日，亦照此天驕。遠樹深疑賊，驚蓬迥似雕。凱歌何日唱，磧路共天遙。
欲為皇王服遠戎，萬人金甲鼓鼙中。陣雲暗塞三邊黑，兵血愁天一片紅。半夜翻營旗攪月，深秋防戍劍磨風。謗書未及明君爇，臥骨將軍已歿功。苦戰沙間臥箭痕，戍樓閑上望星文。生希國澤分偏將，死奪河源答聖君。鳶覷敗兵眠白草，馬驚邊鬼哭陰雲。功多地遠無人紀，漢閣笙歌日又曛。
纖纖折楊柳，持此寄情人。一枝何足貴，憐是故園春。遲景那能久，流芳不及新。更愁征戍客，鬢老邊城塵。
垂楊拂綠水，搖豔東風年。花明玉關雪，葉暖金窗煙。美人結長恨，想對心淒然。攀條折春色，遠寄龍庭前。
塞垣通碣石，虜障抵祁連。相思在萬里，明月正孤懸。影移金岫北，光斷玉門前。寄書謝中婦，時看鴻雁天。
漢月生遼海，曈曨出半暉。合昏玄兔郡，中夜白登圍。暈落關山迥，光含霜霰微。將軍聽曉角，戰馬欲南歸。
明月出天山，蒼茫雲海間。長風幾萬里，吹度玉門關。漢下白登道，胡窺青海灣。由來征戰地，不見有人還。戍客望邊色，思歸多苦顏。高樓當此夜，歎息未應閑。
月明邊徼靜，戍客望鄉時。塞古柳衰盡，關寒榆發遲。蒼蒼萬里道，戚戚十年悲。今夜青樓上，還應照所思。
月出照關山，秋風人未還。清光無遠近，鄉淚半書間。一雁過連營，繁霜覆古城。胡笳在何處，半夜起邊聲。
月生西海上，氣逐邊風壯。萬里度關山，蒼茫非一狀。漢兵開郡國，胡馬窺亭障。夜夜聞悲笳，征人起南望。
關山月，營開道白前軍發。凍輪當磧光悠悠，照見三堆兩堆骨。邊風割面天欲明，金莎嶺西看看沒。
秋月朗朗關山上，山中行人馬蹄響。關山秋來雨雪多，行人見月唱邊歌。海邊漠漠天氣白，胡兒夜度黃龍磧。軍中探騎暮出城，伏兵暗處低旌戟。溪水連地霜草平，野駝尋水磧中鳴。隴頭風急雁不下，沙場苦戰多流星。可憐萬國關山道，年年戰骨多秋草。
梅嶺花初發，天山雪未開。雪處疑花滿，花邊似雪回。因風入舞袖，雜粉向妝台。匈奴幾萬里，春至不知來。
鐵騎幾時回，金閨怨早梅。雪中花已落，風暖葉應開。夕逐新春管，香迎小歲杯。感時何足貴，書裡報輪台。
騮馬照金鞍，轉戰入皋蘭。塞門風稍急，長城水正寒。雪暗鳴珂重，山長噴玉難。不辭橫絕漠，流血幾時幹。
紫騮行且嘶，雙翻碧玉蹄。臨流不肯渡，似惜錦障泥。白雪關山遠，黃雲海樹迷。揮鞭萬里去，安得念春閨。
劉生氣不平，抱劍欲專征。報恩為豪俠，死難在橫行。翠羽裝劍鞘，黃金飾馬纓。但令一顧重，不吝百身輕。
幽州胡馬客，綠眼虎皮冠。笑拂兩隻箭，萬人不可幹。彎弓若轉月，白雁落雲端。雙雙掉鞭行，游獵向樓蘭。出門不顧後，報國死何難。天驕五單于，狼戾好兇殘。牛馬散北海，割鮮若虎餐。雖居燕支山，不道朔雪寒。婦女馬上笑，顏如赬玉盤。翻入射鳥獸，花月醉雕鞍。旄頭四光芒，爭戰若蜂攢。白刃灑赤血，流沙為之丹。名將古誰是，疲兵良可歎。何時天狼滅，父子得閒安。
銀鞍白鼻騧，綠地障泥錦。
黃河怒浪連天來，大響谹谹如殷雷。龍伯驅風不敢上，百川噴雪高崔嵬。二十五弦何太哀，請公勿渡立裴回。下有狂蛟鋸為尾，裂帆截棹磨霜齒。神錐鑿石塞神潭，白馬zazb赤塵起。公乎躍馬揚玉鞭，滅沒高蹄日千里。
合殿恩中絕，交河使漸稀。肝腸辭玉輦，形影向金微。漢宮草應綠，胡庭沙正飛。願逐三秋雁，年年一度歸。
斂容辭豹尾，緘怨度龍鱗。金鈿明漢月，玉箸染胡塵。妝鏡菱花暗，愁眉柳葉嚬。惟有清笳曲，時聞芳樹春。
玉關春色晚，金河路幾千。琴悲桂條上，笛怨柳花前。霧掩臨妝月，風驚入鬢蟬。緘書待還使，淚盡白雲天。
琵琶馬上彈，行路曲中難。漢月正南遠，燕山直北寒。髻鬟風拂散，眉黛雪沾殘。斟酌紅顏盡，何勞鏡裡看。
漢道初全盛，朝廷足武臣。何須薄命妾，辛苦遠和親。掩涕辭丹鳳，銜悲向白龍。單于浪驚喜，無復舊時容。胡地無花草，春來不似春。自然衣帶緩，非是為腰身。
自矜妖豔色，不顧丹青人。那知粉繢能相負，卻使容華翻誤身。上馬辭君嫁驕虜，玉顏對人啼不語。北風雁急浮清秋，萬里獨見黃河流。纖腰不復漢宮寵，雙蛾長向胡天愁。琵琶弦中苦調多，蕭蕭羌笛聲相和。可憐一曲傳樂府，能使千秋傷綺羅。
漢家秦地月，流影照明妃。一上玉關道，天涯去不歸。漢月還從東海出，明妃西嫁無來日。燕支長寒雪作花，蛾眉憔悴沒胡沙。生乏黃金枉圖畫，死留青塚使人嗟。昭君拂玉鞍，上馬啼紅頰。今日漢宮人，明朝胡地妾。
漢宮若遠近，路在沙塞上。到死不得歸，何人共南望。
朝作猛虎行，暮作猛虎吟。腸斷非關隴頭水，淚下不為雍門琴。旌旗繽紛兩河道，戰鼓驚山欲傾倒。秦人半作燕地囚，胡馬翻銜洛陽草。一輸一失關下兵，朝降夕叛幽薊城。巨鼇未斬海水動，魚龍奔走安得寧。頗似楚漢時，翻覆無定止。朝過博浪沙，暮入淮陰市。張良未遇韓信貧，劉項存亡在兩臣。暫到下邳受兵略，來投漂母作主人。賢哲棲棲古如此，今時亦棄青雲士。有策不敢犯龍鱗，竄身南國避胡塵。寶書長劍掛高閣，金鞍駿馬散故人。昨日方為宣城客，掣鈴交通二千石。有時六博快壯心，繞床三匝呼一擲。楚人每道張旭奇，心藏風雲世莫知。三吳邦伯多顧盼，四海雄俠皆相推。蕭曹曾作沛中吏，攀龍附鳳當有時。溧陽酒樓三月春，楊花漠漠愁殺人。胡人綠眼吹玉笛，吳歌白紵飛梁塵。丈夫相見且為樂，槌牛撾鼓會眾賓。我從此去釣東海，得魚笑寄情相親。
國之重鎮惟幽都，東威九夷制北胡。五軍精卒三十萬，百戰百勝擒單于。前臨滹沱後沮水，崇山沃野亙千里。昔時燕王重賢士，黃金築台從隗始。倏忽興王定薊丘，漢家又以封王侯。蕭條魏晉為橫流，鮮卑竊據朝五州。我唐區夏餘十紀，軍容武備赫萬祀。彤弓黃鉞授元帥，墾耕大漠為內地。季秋膠折邊草腓，治兵羽獵因出師。千營萬隊連旌旗，望之如火忽雷馳。匈奴懾竄窮髮北，大荒萬里無塵飛。隋家昔為天下宰，窮兵黷武征遼海。南風不競多死聲，鼓臥旗折黃雲橫。六軍將士皆死盡，戰馬空鞍歸故營。時遷道革天下平，白環入貢滄海清。自有農夫已高枕，無勞校尉重橫行。
塗山烽候驚，弭節度龍城。冀馬樓蘭將，燕犀上穀兵。劍寒花不落，弓曉月逾明。凜凜嚴霜節，冰壯黃河絕。蔽日卷征蓬，浮天散飛雪。全兵值月滿，精騎乘膠折。結髮早驅馳，辛苦事旌麾。馬凍重關冷，輪摧九折危。獨有西山將，年年屬數奇。爟火發金微，連營出武威。孤城寒雲起，絕陣虜塵飛。俠客吸龍劍，惡少縵胡衣。朝摩骨都壘，夜解穀蠡圍。蕭關遠無極，蒲海廣難依。沙磴離旌斷，晴川候馬歸。交河梁已畢，燕山旆欲飛。方知萬里相，侯服有光輝。
平生一顧念，意氣溢三軍。野日分戈影，天星合劍文。弓弦抱漢月，馬足踐胡塵。不求生入塞，唯當死報君。
秋來風瑟瑟，群馬胡行疾。嚴城晝不開，伏兵暗相失。天子廟堂拜，將軍玉門出。紛紛伊洛間，戎馬數千匹。軍門壓黃河，兵氣沖白日。平生懷伏劍，慷慨既投筆。南登漢月孤，北走燕雲密。近取韓彭計，早知孫吳術。丈夫清萬里，誰能掃一室。
白日登山望烽火，昏黃飲馬傍交河。行人刁鬥風砂暗，公主琵琶幽怨多。野營萬里無城郭，雨雪紛紛連大漠。胡雁哀鳴夜夜飛，胡兒眼淚雙雙落。聞道玉門猶被遮，應將性命逐輕車。年年戰骨埋荒外，空見蒲萄入漢家。
昔從李都尉，雙鞬照馬蹄。擒生黑山北，殺敵黃雲西。太白沉虜地，邊草複萋萋。歸來邯鄲市，百尺青樓梯。感激然諾重，平生膽力齊。芳筵暮歌發，豔粉輕鬟低。半醉秋風起，鐵騎門前嘶。遠戍報烽火，孤城嚴鼓鼙。揮鞭望塵去，少婦莫含啼。
從軍玉門道，逐虜金微山。笛奏梅花曲，刀開明月環。鼓聲鳴海上，兵氣擁雲間。願斬單于首，長驅靜鐵關。百戰沙場碎鐵衣，城南已合數重圍。突營射殺呼延將，獨領殘兵千騎歸。
吹角動行人，喧喧行人起。笳鳴馬嘶亂，爭渡金河水。日暮沙漠垂，戰聲煙塵裡。盡系名王頸，歸來報天子。
向夕臨大荒，朔風軫歸慮。平沙萬里餘，飛鳥宿何處。虜騎獵長原，翩翩傍河去。邊聲搖白草，海氣生黃霧。百戰苦風塵，十年履霜露。雖投定遠筆，未坐將軍樹。早知行路難，悔不理章句。烽火城西百尺樓，黃昏獨上海風秋。更吹橫笛關山月，誰解金閨萬里愁。琵琶起舞換新聲，總是關山舊別情。撩亂邊愁彈不盡，高高秋月下長城。青海長雲暗雪山，孤城遙望雁門關。黃沙百戰穿金甲，不破樓蘭終不還。
二十在邊城，軍中得勇名。卷旗收敗馬，斷磧擁殘兵。覆陣烏鳶起，燒山草木明。塞閑思遠獵，師老厭分營。雪嶺無人跡，冰河足雁聲。李陵甘此沒，惆悵漢公卿。
回看虜騎合，城下漢兵稀。白刃兩相向，黃雲愁不飛。手中無尺鐵，徒欲突重圍。落日更蕭條，北方動枯草。將軍追虜騎，夜失陰山道。戰敗仍樹勳，韓彭但空老。草枯秋塞上，望見漁陽郭。胡馬嘶一聲，漢兵淚雙落。誰為吮癰者，此事令人薄。目極雁門道，青青邊草春。一身事征戰，匹馬同辛勤。末路成白首，功歸天下人。倚劍白日暮，望鄉登戍樓。北風吹羌笛，此夜關山愁。回首不無意，滹河空自流。黃沙一萬里，白首無人憐。報國劍已折，歸鄉身幸全。單于古台下，邊色寒蒼然。
候騎出紛紛，元戎霍冠軍。漢鞞秋聒地，羌火晝燒雲。萬里戍城合，三邊羽檄分。烏孫驅未盡，肯顧遼陽勳。漢旆拂丹霄，漢軍新破遼。紅塵驅鹵簿，白羽擁嫖姚。戰苦軍猶樂，功高將不驕。至今丁令塞，朔吹空蕭蕭。百萬逐呼韓，頻年不解鞍。兵屯絕漠暗，馬飲濁河幹。破虜功未錄，勞師力已殫。須防肘腋下，飛禍出無端。飛將下天來，奇謀閫外裁。水心龍劍動，地肺雁山開。望氣燕師銳，當鋒虜陣摧。從今射雕騎，不敢過雲堆。黃紙君王詔，青泥校尉書。誓師張虎落，選將擐犀渠。霧暗津浦失，天寒塞柳疏。橫行十萬騎，欲掃虜塵餘。
漢軍逐單于，日沒處河曲。浮雲道傍起，行子車下宿。槍城圍鼓角，氈帳依山谷。馬上懸壺漿，刀頭分頓肉。來時高堂上，父母親結束。回首不見家，風吹破衣服。金創生肢節，相與拔箭鏃。聞道西涼州，家家婦人哭。
勞者且勿歌，我欲送君觴。從軍有苦樂，此曲樂未央。僕本居隴上，隴水斷人腸。東過秦宮路，宮路入咸陽。時逢漢帝出，諫獵至長楊。詎馳遊俠窟，非結少年場。一旦承嘉惠，輕命重恩光。秉筆參帷帟，從軍至朔方。邊地多陰風，草木自淒涼。斷絕海雲去，出沒胡沙長。參差引雁翼，隱轔騰軍裝。劍文夜如水，馬汗凍成霜。俠氣五都少，矜功六郡良。山河起目前，睚眥死路傍。北逐驅獯虜，西臨復舊疆。昔還賦餘資，今出乃贏糧。一矢弢夏服，我弓不再張。寄言丈夫雄，苦樂身自當。
彼鼠侵我廚，縱狸授粱肉。鼠雖為君卻，狸食自須足。冀雪大國恥，翻是大國辱。膻腥逼綺羅，磚瓦雜珠玉。登樓非騁望，目笑是心哭。何意天樂中，至今奏胡曲。官軍收洛陽，家住洛陽裡。夫婿與兄弟，目前見傷死。吞聲不許哭，還遣衣羅綺。上馬隨匈奴，數秋黃塵裡。生為名家女，死作塞垣鬼。鄉國無還期，天津哭流水。登樓望天衢，目極淚盈睫。強笑無笑容，須妝舊花靨。昔年買奴僕，奴僕來碎葉。豈意未死間，自為匈奴妾。一生忽至此，萬事痛苦業。得出塞垣飛，不如彼蜂蝶。妾家青河邊，七葉承貂蟬。身為最小女，偏得渾家憐。親戚不相識，幽閨十五年。有時最遠出，只到中門前。前年狂胡來，懼死翻生全。今秋官軍至，豈意遭戈鋋。匈奴為先鋒，長鼻黃髮拳。彎弓獵生人，百步牛羊膻。脫身落虎口，不及歸黃泉。苦哉難重陳，暗哭蒼蒼天。可汗奉親詔，今月歸燕山。忽如亂刀劍，攪妾心腸間。出戶望北荒，迢迢玉門關。生人為死別，有去無時還。漢月割妾心，胡風凋妾顏。去去斷絕魂，叫天天不聞。
漢時長安雪一丈,牛馬毛寒縮如蝟。楚江巫峽冰入懷,虎豹哀號又堪記。秦城老翁荊揚客,慣習炎蒸歲絺綌。玄冥祝融氣或交,手持白羽未敢釋。去年白帝雪在山,今年白帝雪在地。凍埋蛟龍南浦縮,寒刮肌膚北風利。楚人四時皆麻衣,楚天萬里無晶輝。三足之烏足恐斷,羲和送將安所歸。
南紀巫廬瘴不絕，太古已來無尺雪。蠻夷長老怨苦寒，昆侖天關凍應折。玄猿口噤不能嘯，白鵠翅垂眼流血，安得春泥補地裂。晚來江門失大木，猛風中夜吹白屋。天兵斷斬青海戎，殺氣南行動坤軸，不爾苦寒何太酷。巴東之峽生淩凘，彼蒼回軒人得知。
北上何所苦，北上緣太行。磴道盤且峻，巉岩淩穹蒼。馬足蹶側石，車輪摧高岡。沙塵接幽州，烽火連朔方。殺氣毒劍戟，嚴風裂衣裳。奔鯨夾黃河，鑿齒屯洛陽。前行無歸日，返顧思舊鄉。慘戚冰雪裡，悲號絕中腸。尺布不掩體，皮膚劇枯桑。汲水澗穀阻，采薪隴阪長。猛虎又掉尾，磨牙皓秋霜。草木不可餐，饑飲零露漿。歎此北上苦，停驂為之傷。何日王道平，開顏睹天光。
胡風吹代馬，北擁魯陽關。吳兵照海雪，西討何時還。半渡上遼津，黃雲慘無顏。老母與子別，呼天野草間。白馬繞旌旗，悲鳴相追攀。白楊秋月苦，早落豫章山。本為休明人，斬虜素不閑。豈惜戰鬥死，為君掃凶頑。精感石沒羽，豈忘憚險艱。樓船若鯨飛，波蕩落星灣。此曲不可奏，三軍鬢成斑。
十裡一走馬，五裡一揚鞭。都護軍書至，匈奴圍酒泉。關山正飛雪，烽戍斷無煙。
塞外悲風切，交河冰已結。瀚海百重波，陰山千里雪。迥戍危烽火，層巒引高節。悠悠卷旆旌，飲馬出長城。寒沙連騎跡，朔吹斷邊聲。胡塵清玉塞，羌笛韻金鉦。絕漠干戈戢，車徒振原隰。都尉反龍堆，將軍旋馬邑。揚麾氛霧靜，紀石功名立。荒裔一戎衣，雲台凱歌入。
馳馬渡河幹，流深馬渡難。前逢錦車使，都護在樓蘭。輕騎猶銜勒，疑兵尚解鞍。溫池下絕澗，棧道接危巒。拓地勳未賞，亡城律詎寬。有月關猶暗，經春隴尚寒。雲昏無複影，冰合不聞湍。懷君不可遇，聊持報一餐。
朔風動秋草，清蹕長安道。長城連不窮，所以隔華戎。規模惟聖作，荷負曉成功。鳥庭已向內，龍荒更鑿空。玉關塵卷靜，金微路已通。湯征隨北怨，舜詠起南風。畫野功初立，綏邊事雲集。朝服踐狼居，凱歌旋馬邑。山響傳鳳吹，霜華藻瓊鈒。屬國擁節歸，單于款關入。日落寒雲起，驚沙被原隰。零落葉已寒，河流清且急。四時徭役盡，千載干戈戢。太平今若斯，汗馬竟無施。惟當事筆研，歸去草封禪。
長安少年無遠圖，一生惟羨執金吾。騏驎前殿拜天子，走馬為君西擊胡。胡沙獵獵吹人面，漢虜相逢不相見。遙聞鼙鼓動地來，傳道單于夜猶戰。此時顧恩甯顧身，為君一行摧萬人。壯士揮戈回白日，單于濺血染朱輪。回來飲馬長城窟，長安道傍多白骨。問之耆老何代人，雲是秦王築城卒。黃昏塞北無人煙，鬼哭啾啾聲沸天。無罪見誅功不賞，孤魂流落此城邊。當昔秦王按劍起，諸侯膝行不敢視。富國強兵二十年，築怨興徭九千里。秦王築城何太愚，天實亡秦非北胡。一朝禍起蕭牆內，渭水咸陽不復都。
長城窟，長城窟邊多馬骨。古來此地無井泉，賴得秦家築城卒。征人飲馬愁不回，長城變作望鄉堆。蹄跡未幹人去近，續後馬來泥汙盡。枕弓睡著待水生，不見陰山在前陣。馬蹄足脫裝馬頭，健兒戰死誰封侯。
門有車馬客，金鞍曜朱輪。謂從丹霄落，乃是故鄉親。呼兒掃中堂，坐客論悲辛。對酒兩不飲，停觴淚盈巾。歎我萬里遊，飄颻三十春。空談霸王略，紫綬不掛身。雄劍藏玉匣，陰符生素塵。廓落無所合，流離湘水濱。借問宗黨間，多為泉下人。生苦百戰役，死托萬鬼鄰。北風揚胡沙，埋翳周與秦。大運且如此，蒼穹寧匪仁。惻愴竟何道，存亡任大鈞。
十月繁霜下，征人遠鑿空。雲搖錦更節，海照角端弓。暗磧埋砂樹，沖飆卷塞蓬。方隨膜拜入，歌舞玉門中。
嚴風吹霜海草凋，筋幹精堅胡馬驕。漢家戰士三十萬，將軍兼領霍嫖姚。流星白羽腰間插，劍花秋蓮光出匣。天兵照雪下玉關，虜箭如沙射金甲。雲龍風虎盡交回，太白入月敵可摧。敵可摧，旄頭滅，履胡之腸涉胡血。懸胡青天上，埋胡紫塞旁。胡無人，漢道昌，陛下之壽三千霜。但歌大風雲飛揚，安得猛士兮守四方。胡無人，漢道昌。
霍嫖姚，趙充國，天子將之平朔漠。肉胡之肉，燼胡帳幄，千里萬里，惟留胡之空殼。邊風蕭蕭，榆葉初落，殺氣晝赤，枯骨夜哭。將軍既立殊勳，遂有胡無人曲。我聞之天子富有四海，德被無垠。但令一物得所，八表來賓，亦何必令彼胡無人。
長安一片月，萬戶擣衣聲。秋風吹不盡，總是玉關情。何日平胡虜，良人罷遠征。
明朝驛使發，一夜絮征袍。素手抽針冷，那堪把剪刀。裁縫寄遠道，幾日到臨洮。
皎皎白紵白且鮮，將作春衫稱少年。裁縫長短不能定，自持刀尺向姑前。複恐蘭膏汙纖指，常遣傍人收墮珥。衣裳著時寒食下，還把玉鞭鞭白馬。
同營三十萬，震鼓伐西羌。戰血粘秋草，征塵攪夕陽。歸來人不識，帝裡獨戎裝。懸軍征拓羯，內地隔蕭關。日色昆侖上，風聲朔漠間。何當千萬騎，颯颯貳師還。意氣成功日，春風起絮天。樓臺新邸第，歌舞小嬋娟。急破催搖曳，羅衫半脫肩。
萬裡邊城遠，千山行路難。舉頭惟見月，何處是長安。漢庭無大議，戎虜幾先和。莫羨傾城色，昭君恨最多。
虜陣橫北荒，胡星曜精芒。羽書速驚電，烽火晝連光。虎竹救邊急，戎車森已行。明主不安席，按劍心飛揚。推轂出猛將，連旗登戰場。兵威沖絕漠，殺氣淩穹蒼。列卒赤山下，開營紫塞傍。途冬沙風緊，旌旗颯凋傷。畫角悲海月，征衣卷天霜。揮刃斬樓蘭，彎弓射賢王。單于一平蕩，種落自奔亡。收功報天子，行歌歸咸陽。
邊城十一月，雨雪亂霏霏。元戎號令嚴，人馬亦輕肥。羌胡無盡日，征戰幾人歸。幽州多騎射，結髮重橫行。一朝事將軍，出入有聲名。紛紛獵秋草，相向角弓鳴。薊門逢古老，獨立思氛氳。一身既零丁，頭鬢白紛紛。勳庸今已矣，不識霍將軍。茫茫長城外，日沒更煙塵。胡騎雖憑陵，漢兵不顧身。古樹滿空塞，黃雲愁殺人。漢家能用武，開拓窮異域。戍卒厭糠核，降胡飽衣食。開亭試一望，吾欲涕沾臆。
黃門詔下促收捕，京兆君系禦史府。出門無複部曲隨，親戚相逢不容語。辭成謫尉南海州，受命不得須臾留。身著青衫騎惡馬，東門之東無送者。郵夫防吏急喧驅，往往驚墮馬蹄下。長安裡中荒大宅，朱門已除十二戟。高堂舞榭鎖管弦，美人遙望西南天。
悲哉為儒者，力學不能疲。讀書眼欲暗，秉筆手生胝。十上方一第，成名常苦遲。縱有宦達者，兩鬢已成絲。可憐少壯日，適在窮賤時。丈夫老且病，焉用富貴為。沉沉朱門宅，中有乳臭兒。狀貌如婦人，光明膏粱肌。手不把書卷，身不擐戎衣。二十襲封爵，門承勳戚資。春來日日出，服禦何輕肥。朝從博徒飲，暮有倡樓期。評封還酒債，堆金選蛾眉。聲色狗馬外，其餘一無知。山苗與澗松，地勢隨高卑。古來無奈何，非君獨傷悲。
薄命婦，良家子，無事從軍去萬里。漢家天子平四夷，護羌都尉裹屍歸。念君此行為死別，對君裁縫泉下衣。與君一日為夫婦，千年萬歲亦相守。君愛龍城征戰功，妾願青樓歡樂同。人生各各有所欲，詎得將心入君腹。
龍馬花雪毛，金鞍五陵豪。秋霜切玉劍，落日明珠袍。鬥雞事萬乘，軒蓋一何高。弓摧宜山虎，手接泰山猱。酒後競風彩，三杯弄寶刀。殺人如翦草，劇孟同遊遨。發憤去函谷，從軍向臨洮。叱吒萬戰場，匈奴盡波濤。歸來使酒氣，未肯拜蕭曹。羞入原憲室，荒徑隱蓬蒿。
燭龍棲寒門，光曜猶旦開。日月照之何不及此，惟有北風怒號天上來。燕山雪花大如席，片片吹落軒轅台。幽州思婦十二月，停歌罷笑雙蛾摧。倚門望行人，念君長城苦寒良可哀。別時提劍救邊去，遺此虎文金髀釵。中有一雙白羽箭，蜘蛛結網生塵埃。箭空在，人今戰死不復回。不忍見此物，焚之已成灰。黃河捧土尚可塞，北風雨雪恨難裁。
迢迢太行路，自古稱險惡。千騎儼欲前，群峰望如削。火雲從中起，仰視飛鳥落。汗馬臥高原，危旌倚長薄。清風何不至，赤日方煎爍。石露山木焦，鱗窮水泉涸。九重今旰食，萬里傳明略。諸將候軒車，元兇愁鼎鑊。何勞短兵接，自有長纓縛。通越事豈難，渡瀘功未博。朝辭羊腸阪，夕望貝丘郭。漳水斜繞營，常山遙入幕。永懷姑蘇下，因寄建安作。白雪和誠難，滄波意空托。陳琳書記好，王粲從軍樂。早晚歸漢庭，隨君上麟閣。
韓魏多奇節，倜儻遺名利。共矜然諾心，各負縱橫志。結友一言重，相思千里至。綠沈明月弦，金絡浮雲轡。吹簫入吳市，擊築游燕肆。尋源博望侯，結客遠相求。少年重一顧，長驅背隴頭。焰焰霜戈動，耿耿劍虹浮。天山冬夏雪，交河南北流。雲起龍沙暗，木落雁行秋。輕生殉知己，非是為身謀。
長安重遊俠，洛陽富才雄。玉劍浮雲騎，金鞍明月弓。鬥雞過渭北，走馬向關東。孫賓遙見待，郭解暗相通。不受千金爵，誰論萬里功。將軍下天上，虜騎入雲中。烽火夜似月，兵氣曉成虹。橫行徇知己，負羽遠從戎。龍旌昏朔霧，鳥陣卷寒風。追奔瀚海咽，戰罷陰山空。歸來謝天子，何如馬上翁。
擊築飲美酒，劍歌易水湄。經過燕太子，結托並州兒。少年負壯氣，奮烈自有時。因聲魯句踐，爭情勿相欺。五陵年少金市東，銀鞍白馬度春風。落花踏盡遊何處，笑入胡姬酒肆中。君不見淮南少年游俠客，白日球獵夜擁擲。
新豐美酒鬥十千，咸陽遊俠多少年。相逢意氣為君飲，系馬高樓垂柳邊。漢家君臣歡宴終，高議雲台論戰功。天子臨軒賜侯印，將軍佩出明光宮。出身仕漢羽林郎，初隨驃騎戰漁陽。孰知不向邊庭苦，縱死猶聞俠骨香。一身能臂兩雕弧，虜騎千群只似無。偏坐金鞍調白羽，紛紛射殺五單于。
西陵俠年少，送客過長亭。青槐夾兩路，白馬如流星。聞道羽書急，單于寇井陘。氣高輕赴難，誰顧燕山銘。走馬還相尋，西樓下夕陰。結交期一劍，留意贈千金。高閣歌聲遠，重關柳色深。夜閑須盡醉，莫負百年心。
少年從出獵長楊，禁中新拜羽林郎。獨到輦前射雙虎，君王手賜黃金鐺。日日鬥雞都市里，贏得寶刀重刻字。百里報仇夜出城，平明還在倡樓醉。遙聞虜到平陵下，不待詔書行上馬。斬得名王獻桂宮，封侯起第一日中。不為六郡良家子，百戰始取邊城功。
邯鄲城南遊俠子，自矜生長邯鄲裡。千場縱博家仍富，幾度報仇身不死。宅中歌笑日紛紛，門外車馬如雲屯。未知肝膽向誰是，令人卻憶平原君。君不見今人交態薄，黃金用盡還疏索。以茲感激辭舊游，更於時事無所求。且與少年飲美酒，往來射獵西山頭。
少年負膽氣，好勇複知機。仗劍出門去，孤城逢合圍。殺人遼水上，走馬漁陽歸。錯落金鎖甲，蒙茸貂鼠衣。還家行且獵，弓矢速如飛。地迥鷹犬疾，草深狐兔肥。腰間懸兩綬，轉眄生光輝。顧謂今日戰，何如隨建威。
趙客縵胡纓，吳鉤霜雪明。銀鞍照白馬，颯遝如流星。十步殺一人，千里不留行。事了拂衣去，深藏身與名。閑過信陵飲，脫劍膝前橫。將炙啖朱亥，持觴勸侯嬴。三杯吐然諾，五嶽倒為輕。眼花耳熱後，意氣素霓生。救趙揮金槌，邯鄲先震驚。千秋二壯士，烜赫大樑城。縱死俠骨香，不慚世上英。誰能書閣下，白首太玄經。
邊城兒，生年不讀一字書，但知遊獵誇輕趫。胡馬秋肥宜白草，騎來躡影何矜驕。金鞭拂雲揮鳴鞘，半酣呼鷹出遠郊。弓彎滿月不虛發，雙鶬迸落連飛髇。海邊觀者皆辟易，猛氣英風振沙磧。儒生不及遊俠人，白首下帷複何益。
李陵沒胡沙，蘇武還漢家。迢迢五原關，朔雪亂邊花。一去隔絕域，思歸但長嗟。鴻雁向西北，飛書報天涯。
金尊清酒鬥十千，玉盤珍羞直萬錢。停杯投箸不能食，拔劍四顧心茫然。欲渡黃河冰塞川，將登太行雪暗天。閑來垂釣坐溪上，忽複乘舟夢日邊。行路難，行路難，多岐路，今安在。長風破浪會有時，直掛雲帆濟滄海。大道如青天，我獨不得出。羞逐長安社中兒，赤雞白狗賭梨栗。彈劍作歌奏苦聲，曳裾王門不稱情。淮陰市井笑韓信，漢朝公卿忌賈生。君不見昔時燕家重郭隗，擁篲折腰無嫌猜。
君不見封狐雄虺自成群，馮深負固結妖氛。
向晚橫吹悲，風動馬嘶合。前驅引旗節，千重陣雲匝。單于下陰山，砂礫空颯颯。封侯取一戰，豈複念閨閣。
將軍發白馬，旌節渡黃河。簫鼓聒川嶽，滄溟湧洪波。武安有振瓦，易水無寒歌。鐵騎若雪山，飲流涸滹沱。揚兵獵月窟，轉戰略朝那。倚劍登燕然，邊峰列嵯峨。蕭條萬裡外，耕作五原多。一掃清大漠，包虎戢金戈。
築城去，千人萬人齊抱杵。重重土堅試行錐，軍吏執鞭催作遲。來時一年深磧裡，著盡短衣渴無水。力盡不得拋杵聲，杵聲未定人皆死。家家養男當門戶，今日作君城下土。
年年塞下丁，長作出塞兵。自從冒頓強，官築遮虜城。築城須努力，城高遮得賊。但恐賊路多，有城遮不得。丁口傳父口，莫問城堅不。平城被虜圍，漢劚城牆走。因茲虜請和，虜往騎來多。半疑兼半信，築城猶嵯峨。築城安敢煩，願聽丁一言。請築鴻臚寺，兼愁虜出關。
祖龍黃須珊瑚鞭，鐵驄金面青連錢。虎髯拔劍欲成夢，日壓賊營如血鮮。海旗風急驚眠起，甲重光搖照湖水。蒼黃追騎塵外歸，森索妖星陣前死。五陵愁碧春萋萋，灞川玉馬空中嘶。羽書如電入青瑣，雪腕如捶催畫鞞。白虯天子金煌鋩，高臨帝座回龍章。吳波不動楚山晚，花壓闌幹春晝長。
白馬誰家子，黃龍邊塞兒。天山三丈雪，豈是遠行時。春蕙忽秋草，莎雞鳴曲池。風催寒棕響，月入霜閨悲。憶與君別年，種桃齊蛾眉。桃今百餘尺，花落成枯枝。終然獨不見，流淚空自知。
玉塞去金人，二萬四千里。風吹沙作雲，一時渡遼水。天白水如練，甲絲雙串斷。行行莫苦辛，城月猶殘半。曉氣朔煙上，趢趗胡馬蹄。行人聽水別，隔隴長東西。
遼東萬里遼水曲,古戍無城複無屋。黃雲蓋地雪作山,不惜黃金買衣服。戰回各自收弓箭,正西回面家鄉遠。年年郡縣送征人,將與遼東作丘阪。寧為草木鄉中生,有身不向遼東行。
那堪聞蕩子，迢遞涉關山。腸為馬嘶斷，衣從淚滴斑。愁看塞上路，詎惜鏡中顏。儻見征西雁，應傳一字還。
代北幾千里，前年又複經。燕山雲自合，胡塞草應青。鐵馬喧鼙鼓，蛾眉怨錦屏。不知羌笛曲，掩淚若為聽。
萬里飛書至，聞君已渡遼。只諳新別苦，忘卻舊時嬌。烽戍年將老，紅顏日向凋。胡沙兼漢苑，相望幾迢迢。
良人征絕域，一去不言還。百戰攻胡虜，三冬阻玉關。蕭蕭邊馬思，獵獵戍旗閑。獨把千重恨，連年未解顏。
雲中路杳杳，江畔草萋萋。妾久垂珠淚，君何惜馬蹄。邊風悲曉角，營月怨春鼙。未道休征戰，愁眉又複低。
綠楊陌上送行人，馬去車回一望塵。不覺別時紅淚盡，歸來無淚可沾巾。
國使翩翩隨旆旌，隴西岐路足荒城。氈裘牧馬胡雛小，日暮蕃歌三兩聲。
邊城暮雨雁飛低，蘆筍初生漸欲齊。無數鈴聲遙過磧，應馱白練到安西。古鎮城門白磧開，胡兵往往傍沙堆。巡邊使客行應早，每待平安火到來。鳳林關裡水東流，白草黃榆六十秋。邊將皆承主恩澤，無人解道取涼州。
昨夜蕃兵報國仇，沙州都護破涼州。黃河九曲今歸漢，塞外縱橫戰血流。
渭城朝雨浥輕塵，客舍青青柳色春。勸君更盡一杯酒，西出陽關無故人。
胡馬，胡馬，遠放燕支山下。咆沙咆雪獨嘶，東望西望路迷。迷路，迷路，邊草無窮日暮。河漢，河漢，曉掛秋城漫漫。愁人起望相思，江南塞北別離。離別，離別，河漢雖同路絕。
邊草，邊草，邊草盡來兵老。山南山北雪晴，千里萬里月明。明月，明月，胡笳一聲愁絕。
朝憎鶯百囀，夜妒燕雙棲。不慣經春別，誰知到曉啼。珠箔籠寒月，紗窗背曉燈。夜來巾上淚，一半是春冰。關山征戍遠，閨閣別離難。苦戰應憔悴，寒衣不要寬。
狂風吹古月，竊弄章華台。北落明星動光彩，南征猛將如雲雷。手中電曳倚天劍，直斬長鯨海水開。我見樓船壯心目，頗似龍驤下三蜀。揚兵習戰張虎旗，江中白浪如銀屋。身居玉帳臨河魁，紫髯若戟冠崔嵬。細柳開營揖天子，始知灞上為嬰孩。羌笛橫吹阿嚲回，向月樓中吹落梅。將軍自起舞長劍，壯士呼聲動九垓。功成獻凱見明主，丹青畫像麒麟台。
襄陽行樂處，歌舞白銅鞮。江城回淥水，花月使人迷。山公醉酒時，酩酊襄陽下。頭上白接z5，倒著還騎馬。峴山臨漢江，水淥沙如雪。上有墮淚碑，青苔久磨滅。且醉習家池，莫看墮淚碑。山公欲上馬，笑殺襄陽兒。
車輪不可遮，馬足不可絆。長怨十字街，使郎心四散。新人千里去，故人千里來。翦刀橫眼底，方覺淚難裁。登山不愁峻，涉海不愁深。中擘庭前棗，教郎見赤心。
鄴城中，暮塵起。將黑丸，斫文吏。棘為鞭，虎為馬。團團走，鄴城下。切玉劍，射日弓。獻何人，奉相公。扶轂來，關右兒。香掃途，相公歸。
大麥乾枯小麥黃，婦人行泣夫走藏。東至集壁西梁洋，問誰腰鐮胡與羌。豈無蜀兵三千人，部領辛苦江山長。安得如鳥有羽翅，托身白雲還故鄉。
朔風動秋草，清蹕長安道。長城連不窮，所以隔華戎。規模惟聖作，負荷曉成功。鳥庭已向內，龍荒更鑿空。玉關塵卷靜，金微路已通。湯征隨北怨，舜詠起南風。畫地功初立，綏邊事雲集。朝服踐狼居，凱歌旋馬邑。山響傳鳳吹，霜華藻瓊鈒。屬國擁節歸，單于款關入。日落寒風起，驚蓬被原隰。零落葉已寒，河流清且急。四時徭役盡，千載干戈戢。太平今若斯，汗馬竟無施。唯當事筆硯，歸去草封禪。
匈奴屢不平，漢將欲縱橫。看雲方結陣，卻月始連營。潛軍度馬邑，揚旆掩龍城。會勒燕然石，方傳車騎名。
隴頭秋月明,隴水帶關城。笳添離別曲,風送斷腸聲。映雪峰猶暗,乘冰馬屢驚。霧中寒雁至,沙上轉蓬輕。天山傳羽檄,漢地急徵兵。陣開都護道,劍聚伏波營。于茲覺無渡,方共濯胡纓。
春山臨渤海，征旅輟晨裝。回瞰盧龍塞，斜瞻肅慎鄉。洪波回地軸，孤嶼映雲光。落日驚濤上，浮天駭浪長。仙台隱螭駕，水府泛黿梁。碣石朝煙滅，之罘歸雁翔。北巡非漢後，東幸異秦皇。搴旗羽林客，跋距少年場。龍擊驅遼水，鵬飛出帶方。將舉青丘繳，安訪白霓裳。
玄塞隔陰戎,朱光分昧穀。地遊窮北際,雲崖盡西陸。星次絕軒台,風衢乖禹服。寰區無所外,天覆今鹹育。竄苗猶有孽,戮負自貽辜。疏網妖鯢漏,盤藪怪禽逋。髯飛尚假息,乳視暫稽誅。乾靈振玉弩,神略運璿樞。日羽廓遊氣,天陣清華野。升晅光西夜,馳恩溢東瀉。揮袂靜昆炎,開關納流赭。錦軺淩右地,華纓羈大夏。清台映羅葉,玄沚控瑤池。駝鹿輸珍貺,樹羽饗來儀。輟肴觀化宇,棲籞萃條支。熏風交閬闕,就日泛濛漪。充庭延飲至,絢簡敷春藻。迎薑已創圖,命力方論道。昔托遊河乘,再備商山皓。欣逢德化流,思效登封草。
韓夷愆奉贐，憑險亂天常。乃神弘廟略，橫海剪吞航。電野清玄菟，騰笳振白狼。連雲飛巨艦，編石架浮梁。周遊臨大壑，降望極遐荒。桃門通山抃，蓬渚降霓裳。驚濤含蜃闕，駭浪掩晨光。青丘絢春組，丹谷耀華桑。長驅七萃卒，成功百戰場。俄且旋戎路，飲至肅岩廊。
金微凝素節，玉律應清葭。邊馬秋聲急，征鴻曉陣斜。關樹凋涼葉，塞草落寒花。霧暗長川景，雲昏大漠沙。溪深路難越，川平望超忽。極望斷煙飄，遙落驚蓬沒。霜結龍城吹，水照龜林月。日色夏猶冷，霜華春未歇。睿作高紫宸，分明映玄闕。
馳馬渡河幹，流深馬渡難。前逢錦車使，都護在樓蘭。輕騎猶銜勒，疑兵尚解鞍。溫池下絕澗，棧道接危巒。拓地勳未賞，亡城律豈寬。有月關猶暗，經春隴尚寒。雲昏無複影，冰合不聞湍。懷君不可遇，聊持報一餐。
上將三略遠，元戎九命尊。緬懷古人節，思酬明主恩。山西多勇氣，塞北有遊魂。揚桴上隴阪，勒騎下平原。誓將絕沙漠，悠然去玉門。輕齎不遑舍，驚策騖戎軒。凜凜邊風急，蕭蕭征馬煩。雪暗天山道，冰塞交河源。霧鋒黯無色，霜旗凍不翻。耿介倚長劍，日落風塵昏。
韓魏多奇節，倜儻遺聲利。共矜然諾心，各負縱橫志。結交一言重，相期千里至。綠沉明月弦，金絡浮雲轡。吹簫入吳市，擊築游燕肆。尋源博望侯，結客遠相求。少年懷一顧，長驅背隴頭。焰焰戈霜動，耿耿劍虹浮。天山冬夏雪，交河南北流。雲起龍沙暗，木落雁門秋。輕生殉知己，非是為身謀。
結客佩吳鉤，橫行度隴頭。雁在弓前落，雲從陣後浮。吳師驚燧象，燕將警奔牛。轉蓬飛不息，冰河結未流。若使三邊定，當封萬戶侯。
兒生三日掌上珠，燕頷猿肱穠李膚。十五學劍北擊胡，羌歌燕築送城隅。城隅路接伊川驛，河陽渡頭邯鄲陌。可憐少年把手時，黃鳥雙飛梨花白。秦王築城三千里，西自臨洮東遼水。山邊疊疊黑雲飛，海畔莓莓青草死。從來戰鬥不求勳，殺身為君君不聞。鳳凰樓上吹急管，落日裴回腸先斷。
君侯稱上宰，命世挺才英。本超騏驥足，複蘊風雲情。攄藻掞錦綺，育德潤瑤瓊。已踵四知舉，非無三傑名。濟世同舟楫，匡政本阿衡。雍容入青瑣，肅穆侍丹楹。桂宮擅鳴珮，槐路獨飛纓。高門羅虎戟，綺閣麗雕甍。金樽酌湛湛，歌扇掩盈盈。匈奴軼燕薊，烽火照幽並。天子命薄伐，受脤事專征。七德播雄略，十萬騁行兵。雁行蔽虜甸，魚貫出長城。交河方飲馬，瀚海盛揚旌。拔劍倚天外，蒙犀輝日精。彎弧穿伏石，揮戈斬大鯨。鼓鼙朝作氣，刁鬥夜偏鳴。六郡多壯士，三邊豈足平。嶺雲朝合陣，山月夜臨營。胡塵暗馬色，芳樹動笳聲。關雲未盡散，塞霧常自生。川長蔓草綠，峰迥雜花明。小人愧王氏，雕文慚馬卿。濫此叨書記，何以謝過榮。高山徒仰止，終是恨才輕。
我家吳會青山遠，他鄉關塞白雲深。為許羈愁長下淚，那堪春色更傷心。驚鳥屢飛恒失侶，落花一去不歸林。如何此日嗟遲暮，悲來還作白頭吟。
落葉聚還散，征禽去不歸。以我窮途泣，沾君出塞衣。
斂轡遵龍漢，銜淒渡玉關。今日流沙外，垂涕念生還。
玉關春色晚，金河路幾千。琴悲桂條上，笛怨柳花前。霧掩臨妝月，風驚入鬢蟬。緘書待還使，淚盡白雲天。
遐哉廟略，赫矣台臣。橫戈碣石，倚劍浮津。風丘佛籜，日域清塵。島夷複祀，龍伯來賓。休兵宇縣，獻馘天闉。旆海凱入，耀輝震震。
塞坦通碣石，虜障抵祁連。相思在萬里，明月正孤懸。影移金岫北，光斷玉門前。寄言閨中婦，時看鴻雁天。
回中道路險，蕭關烽候多。五營屯北地，萬乘出西河。單于拜玉璽，天子按雕戈。振旅汾川曲，秋風橫大歌。
騮馬照金鞍，轉戰入皋蘭。塞門風稍急，長城水正寒。雪暗鳴珂重，山長噴玉難。不辭橫絕漠，流血幾時幹。
將軍出紫塞，冒頓在烏貪。笳喧雁門北，陣翼龍城南。雕弓夜宛轉，鐵騎曉參驔。應須駐白日，為待戰方酣。
梅嶺花初發，天山雪未開。雪處疑花滿，花邊似雪回。因風入舞袖，雜粉向妝台。匈奴幾萬里，春至不知來。
長安重遊俠，洛陽富財雄。玉劍浮雲騎，金鞭明月弓。鬥雞過渭北，走馬向關東。孫賓遙見待，郭解暗相通。不受千金爵，誰論萬里功。將軍下天上，虜騎入雲中。烽火夜似月，兵氣曉成虹。橫行徇知己，負羽遠從戎。龍旌昏朔霧，鳥陣卷胡風。追奔瀚海咽，戰罷陰山空。歸來謝天子，何如馬上翁。
丁年游蜀道，班鬢向長安。徒費周王粟，空彈漢吏冠。馬蹄穿欲盡，貂裘敝轉寒。層冰橫九折，積石淩七盤。重溪既下漱，峻峰亦上幹。隴頭聞戍鼓，嶺外咽飛湍。瑟瑟松風急，蒼蒼山月團。傳語後來者，斯路誠獨難。
劉生氣不平，抱劍欲專征。報恩為豪俠，死難在橫行。翠羽裝刀鞘，黃金飾馬鈴。但令一顧重，不吝百身輕。
隴阪高無極，征人一望鄉。關河別去水，沙塞斷歸腸。馬系千年樹，旌懸九月霜。從來共嗚咽，皆是為勤王。
虜騎三秋入，關雲萬里平。雪似胡沙暗，冰如漢月明。高闕銀為闕，長城玉作城。節旄零落盡，天子不知名。
合殿恩中絕，交河使漸稀。肝腸辭玉輦，形影向金微。漢地草應綠，胡庭沙正飛。願逐三秋雁，年年一度歸。
春歸龍塞北，騎指雁門垂。胡笳折楊柳，漢使采燕支。戍城聊一望，花雪幾參差。關山有新曲，應向笛中吹。
薊北三千里，關西二十年。馮唐猶在漢，樂毅不歸燕。人同黃鶴遠，鄉共白雲連。郭隗池台處，昭王尊酒前。故人當已老，舊壑幾成田。紅顏如昨日，衰鬢似秋天。西蜀橋應毀，東周石尚全。灞池水猶綠，榆關月早圓。塞雲初上雁，庭樹欲銷蟬。送君之舊國，揮淚獨潸然。
伯喈遷塞北，亭伯之遼東。伊余何為客，獨守雲台中。途遙已日暮，時泰道斯窮。拔心悲岸草，半死落岩桐。目送衡陽雁，情傷江上楓。福兮良所伏，今也信難通。丈夫自有志，寧傷官不公。
抱磴從天上，驅車返嶺東。氣昂無醜虜，策妙詘群雄。飛絮隨風散，餘氛向日鎔。長戈收百甲，聚騎破千重。落劍惟戎首，遊繩系脅從。四野無堅壁，群生未化融。龍湖膏澤下，早晚遍枯窮。
隋季失天策，萬方罹兇殘。皇祖稱義旗，三靈皆獲安。聖期將申錫，王業成艱難。盜移未改命，曆在終履端。彼汾惟帝鄉，雄都信鬱盤。一月朔巡狩，群後陪清鑾。霸跡在沛庭，舊儀睹漢官。唐風思何深，舜典敷更寬。戶蒙枌榆複，邑爭牛酒歡。緬惟翦商後，豈獨微禹歎。三後既在天，萬年斯不刊。尊祖實我皇，天文皆仰觀。
纖纖折楊柳，持此寄情人。一枝何足貴，憐是故園春。遲景那能久，芳菲不及新。更愁征戍客，容鬢老邊塵。
昔年嘗不調，茲地亦邅回。本謂雙鳧少，何知駟馬來。人非漢使橐，郡是越王台。去去雖殊事，山川長在哉。
明發臨前渚，寒來淨遠空。水紋天上碧，日氣海邊紅。景物紛為異，人情賴此同。乘槎自有適，非欲破長風。
石室先鳴者，金門待制同。操刀嘗願割，持斧竟稱雄。應敵兵初起，緣邊虜欲空。使車經隴月，征旆繞河風。忽枉兼金訊，非徒秣馬功。氣清蒲海曲，聲滿柏台中。顧己塵華省，欣君震遠戎。明時獨匪報，嘗欲退微躬。
漢相推人傑，殷宗伐鬼方。還聞出將重，坐見即戎良。上策應為豫，中權且用光。令申兵氣倍，威憺虜魂亡。樹比公孫大，城如道濟長。夏雲登隴首，秋露泫遼陽。武德舒宸眷，文思餞樂章。感恩身既許，激節膽猶嘗。祖帳傾朝列，軍麾駐道傍。詩人何所詠，尚父欲鷹揚。
將相有更踐，簡心良獨難。遠圖嘗畫地，超拜乃登壇。戎即昆山序，車同渤海單。義無中國費，情必遠人安。他日文兼武，而今栗且寬。自然來月窟，何用刺樓蘭。南至三冬晚，西馳萬里寒。封侯自有處，征馬去嘽嘽。
烽火照西京，心中自不平。牙璋辭鳳闕，鐵騎繞龍城。雪暗凋旗畫，風多雜鼓聲。寧為百夫長，勝作一書生。
卿家本六郡，年長入三秦。白璧酬知己，黃金謝主人。劍鋒生赤電，馬足起紅塵。日暮歌鐘發，喧喧動四鄰。
驄馬鐵連錢，長安俠少年。帝畿平若水，官路直如弦。夜玉妝車軸，秋金鑄馬鞭。風霜但自保，窮達任皇天。
塞外欲紛紜，雌雄猶未分。明堂占氣色，華蓋辨星文。二月河魁將，三千太乙軍。丈夫皆有志，會見立功勳。
賤妾留南楚，征夫向北燕。三秋方一日，少別比千年。不掩嚬紅縷，無論數綠錢。相思明月夜，迢遞白雲天。
邊地遙無極，征人去不還。秋容凋翠羽，別淚損紅顏。望斷流星驛，心馳明月關。槁砧何處在，楊柳自堪攀。
俠客重周遊，金鞭控紫騮。蛇弓白羽箭，鶴轡赤茸鞦。發跡來南海，長鳴向北州。匈奴今未滅，畫地取封侯。
塞北途遼遠，城南戰苦辛。幡旗如鳥翼，甲胄似魚鱗。凍水寒傷馬，悲風愁殺人。寸心明白日，千里暗黃塵。
天將下三宮，星門召五戎。坐謀資廟略，飛檄佇文雄。赤土流星劍，烏號明月弓。秋陰生蜀道，殺氣繞湟中。風雨何年別，琴尊此日同。離亭不可望，溝水自西東。
聞道雲中使，乘驄往復還。河兵守陽月，塞虜失陰山。拜職嘗隨驃，銘功不讓班。旋聞受降日，歌舞入蕭關。
羌笛寫龍聲，長吟入夜清。關山孤月下，來向隴頭鳴。逐吹梅花落，含春柳色驚。行觀向子賦，坐憶舊鄰情。
非君惜鸞殿，非妾妒娥眉。薄命由驕虜，無情是畫師。嫁來胡地日，不並漢宮時。辛苦無聊賴，何堪上馬辭。
受脤清邊服，乘驄曆塞塵。當聞漢雪恥，羞共虜和親。
亭寒照苦月，隴暗積愁雲。今日山門樹，何處有將軍。
單于犯薊壖，驃騎略蕭邊。南山木葉飛下地，北海蓬根亂上天。科鬥連營太原道，魚麗合陣武威川。三軍遙倚仗，萬里相馳逐。旌旆悠悠靜瀚源，鼙鼓喧喧動盧穀。窮徼上幽陵，籲嗟倦寢興。馬蹄凍溜石，胡毳暖生冰。雲沙泱漭天光閉，河塞陰沉海色凝。崆峒異國誰能托，蕭索邊心常不樂。近見行人畏白龍，遙聞公主愁黃鶴。陽春半，岐路間，瑤台苑，玉門關。百花芳樹紅將歇，二月蘭皋綠未還。陣雲不散魚龍水，雨雪猶飛鴻雁山。山嶂連綿不可極，路遠辛勤夢顏色。北堂萱草不寄來，東園桃李長相憶。漢將紛紜攻戰盈，胡寇蕭條幽朔清。韓君拜節偏知遠，鄭吉驅旌坐見迎。火絕煙沉右西極，穀靜山空左北平。但使將軍能百戰，不須天子築長城。
懷戎前策備，降女舊因修。簫鼓辭家怨，旌旃出塞愁。尚孩中念切，方遠禦慈留。顧乏謀臣用，仍勞聖主憂。
雲端想京縣，帝鄉如可見。天涯望越台，海路幾悠哉。六月飛鵬去，三年瑞雉來。境遙銅柱出，山險石門開。自我違瀍洛，瞻途屢揮霍。朝朝寒露多，夜夜征衣薄。白簡承朝憲，朱方撫夷落。既弘天覆廣，且諭皇恩博。皇恩溢外區，憬俗詠來蘇。聲朔臣天子，壇場拜老夫。絳宮韜將略，黃石寢兵符。返旆收龍虎，空營集鳥烏。日落澄氛靄，憑高視襟帶。東甌抗於越，南斗臨吳會。春色繞邊陲，飛花出荒外。卉服紛如積，長川思遊客。風生丹桂晚，雲起蒼梧夕。去舳艤清江，歸軒趨紫陌。衣裳會百蠻，琛贐委重關。不學金刀使，空持寶劍還。
玉塞征驕子，金符命老臣。三軍張武旆，萬乘餞行輪。猛氣淩玄朔，崇恩降紫宸。投醪還結士，辭第本忘身。露下鷹初擊，風高雁欲賓。方銷塞北祲，還靖漠南塵。
十年倡家婦，三秋邊地人。紅妝樓上歇，白髮隴頭新。夜夜風霜苦，年年征戍頻。山西長落日，塞北久無春。團扇辭恩寵，回文贈苦辛。胡兵屢攻戰，漢使絕和親。消息如瓶井，沉浮似路塵。空餘千里月，照妾兩眉嚬。
荒隅時未通，副相下臨戎。授律星芒動，分兵月暈空。犀皮擁青橐，象齒飾雕弓。決勝三河勇，長驅六郡雄。登山窺代北，屈指計遼東。佇見燕然上，抽毫頌武功。
玉塞邊烽舉，金壇廟略申。羽書資銳筆，戎幕引英賓。劍動三軍氣，衣飄萬里塵。琴尊留別賞，風景惜離晨。笛梅含晚吹，營柳帶餘春。希君勒石返，歌舞入城闉。
使出鳳凰池，京師陽春晚。聖朝尚邊策，詔諭兵戈偃。拜手明光殿，搖心上林苑。種落逾青羌，關山度赤阪。疆場及無事，雅歌而餐飯。寧獨錫和戎，更當封定遠。
君王行出將，書記遠從征。祖帳連河闕，軍麾動洛城。旌旃朝朔氣，笳吹夜邊聲。坐覺煙塵掃，秋風古北平。
北地春光晚，邊城氣候寒。往來花不發，新舊雪仍殘。水作琴中聽，山疑畫裡看。自驚牽遠役，艱險促征鞍。
北地寒應苦，南庭戍未歸。邊聲亂羌笛，朔氣卷戎衣。雨雪關山暗，風霜草木稀。胡兵戰欲盡，虜騎獵猶肥。雁塞何時入，龍城幾度圍。據鞍雄劍動，插筆羽書飛。輿駕還京邑，朋游滿帝畿。方期來獻凱，歌舞共春輝。
六位乾坤動，三微歷數遷。謳歌移火德，圖讖在金天。子月開階統，房星受命年。禎符龍馬出，寶籙鳳凰傳。地即交風雨，都仍蔔澗瀍。明堂唯禦極，清廟乃尊先。不宰神功運，無為大象懸。八荒平物土，四海接人煙。已屬群生泰，猶言至道偏。璽書傍問俗，旌節近推賢。秩比司空位，官臨禦史員。雄詞執刀筆，直諫罷樓船。國有大臣器，朝加小會筵。將行備禮樂，送別仰神仙。城闕周京轉，關河陝服連。稍觀汾水曲，俄指絳台前。姑射聊長望，平陽遂宛然。舜耕餘草木，禹鑿舊山川。昔出諸侯上，無何霸業全。中軍歸戰敵，外府絕兵權。隱隱帝鄉遠，瞻瞻肅命虔。西河偃風俗，東壁掛星躔。井邑枌榆社，陵園松柏田。榮光晴掩代，佳氣曉侵燕。雨霈鴻私滌，風行睿旨宣。煢嫠訪疾苦，屠釣采貞堅。人樂逢刑措，時康洽賞延。賜逾秦氏級，恩倍漢家錢。擁傳鹹翹首，稱觴競比肩。拜迎彌道路，舞詠溢郊鄽。殺氣西衡白，窮陰北暝玄。飛霜遙渡海，殘月迥臨邊。緬邈朝廷問，周流朔塞旋。興來探馬策，俊發抱龍泉。學總八千卷，文傾三百篇。澄清得使者，作頌有人焉。莫以崇班閡，而雲勝托捐。偉材何磊落，陋質幾翩翾。江海甯為讓，巴渝轉自牽。一聞歌聖道，助曲荷陶甄。
知君書記本翩翩，為許從戎赴朔邊。紅粉樓中應計日，燕支山下莫經年。
新年猶尚小，那堪遠聘秦。裾衫沾馬汗，眉黛染胡塵。舉眼無相識，路逢皆異人。唯有梅將李，猶帶故鄉春。琵琶馬上彈，行路曲中難。漢月正南遠，燕山直北寒。髻鬟風拂亂，眉黛雪沾殘。斟酌紅顏改，徒勞握鏡看。
玉關芳信斷，蘭閨錦字新。愁來好自抑，念切已含嚬。虛牖風驚夢，空床月厭人。歸期倘可促，勿度柳園春。
君不見封狐雄虺自成群，憑深負固結妖氛。
帝道薄存兵，王師尚有征。是關司馬法，爰命總戎行。畫閫崇威信，分麾盛寵榮。聚觀方結轍，出祖遂傾城。聖酒江河潤，天詞象緯明。德風邊草偃，勝氣朔雲平。宰國推良器，為軍挹壯聲。至和常得體，不戰即亡精。以智泉寧竭，其徐海自清。遲還廟堂坐，贈別故人情。
塞外虜塵飛，頻年出武威。死生隨玉劍，辛苦向金微。久戍人將老，長征馬不肥。仍聞酒泉郡，已合數重圍。
自嫁單于國，長銜漢掖悲。容顏日憔悴，有甚畫圖時。厭踐冰霜域，嗟為邊塞人。思從漠南獵，一見漢家塵。聞有南河信，傳言殺畫師。始知君念重，更肯惜蛾眉。
豔拂衣襟蕊拂杯，繞枝閑共蝶徘徊。春風滿目還惆悵，半欲離披半未開。玉璽分兵征惡少，金壇授律動將軍。將軍擁麾宣廟略，戰士橫戈靜夷落。長驅一息背銅梁，直指三危登劍閣。閣道岧嶢起戍樓，劍門遙裔俯靈丘。邛關九折無平路，江水雙源有急流。征役無期返，他鄉歲華晚。杳杳丘陵出，蒼蒼林薄遠。途危紫蓋峰，路澀青泥阪。去去指哀牢，行行入不毛。絕壁千里險，連山四望高。中外分區宇，夷夏殊風土。交阯枕南荒，昆彌臨北戶。川原饒毒霧，谿穀多霪雨。行潦四時流，崩查千歲古。漂梗飛蓬不暫安，捫蘿引葛陟危巒。昔時聞道從軍樂，今日方知行路難。滄江綠水東流駛，炎州丹徼南中地。南中南斗映星河，秦關秦塞阻煙波。三春邊地風光少，五月瀘川瘴癘多。朝驅疲斥候，夕息倦樵歌。向月彎繁弱，連星轉太阿。重義輕生懷一顧，東伐西征凡幾度。夜夜朝朝斑鬢新，年年歲歲戎衣故。灞城隅，滇池水，天涯望轉積，地際行無已。徒覺炎涼節物非，不知關山千萬裡。棄置勿重陳，重陳多苦辛。且悅清笳梅柳曲，詎憶芳園桃李人。絳節紅旗分日羽，丹心白刃酬明主。但令一被君王知，誰憚三邊征戰苦。行路難，岐路幾千端。  無複歸雲憑短翰，空餘望日想長安。
月生西海上,氣逐邊風壯。萬里度關山,蒼茫非一狀。漢兵開郡國,胡馬窺亭障。夜夜聞悲笳,征人起南望。
飲馬臨濁河，濁河深不測。河水日東注，河源乃西極。思君正如此，誰為生羽翼。日夕大川陰，雲霞千里色。所思在何處，宛在機中織。離夢當有魂，愁容定無力。夙齡負奇志，中夜三歎息。拔劍斬長榆，彎弓射小棘。班張固非擬，衛霍行可即。寄謝閨中人，努力加飧食。
北風卷塵沙，左右不相識。颯颯吹萬里，昏昏同一色。馬煩莫敢進，人急未遑食。草木春更悲，天景晝相匿。夙齡慕忠義，雅尚存孤直。覽史懷浸驕，讀詩歎孔棘。及茲戎旅地，忝從書記職。兵氣騰北荒，軍聲振西極。坐覺威靈遠，行看氛祲息。愚臣何以報，倚馬申微力。
疾風卷溟海，萬里揚沙礫。仰望不見天，昏昏竟朝夕。是時軍兩進，東拒複西敵。蔽山張旗鼓，間道潛鋒鏑。精騎突曉圍，奇兵襲暗壁。十月邊塞寒，四山沍陰積。雨雪雁南飛，風塵景西迫。昔我事討論，未嘗怠經籍。一朝棄筆硯，十年操矛戟。豈要黃河誓，須勒燕山石。可嗟牧羊臣，海外久為客。
穹廬雜種亂金方，武將神兵下玉堂。天子旌旗過細柳，匈奴運數盡枯楊。關頭落月橫西嶺，塞下凝雲斷北荒。漠漠邊塵飛眾鳥，昏昏朔氣聚群羊。依稀蜀杖迷新竹，仿佛胡床識故桑。臨海舊來聞驃騎，尋河本自有中郎。坐看戰壁為平土，近待軍營作破羌。
旅魂驚塞北，歸望斷河西。春風若可寄，暫為繞蘭閨。
甥舅重親地，君臣厚義鄉。還將貴公主，嫁與耨檀王。鹵簿山河暗，琵琶道路長。回瞻父母國，日出在東方。
柔遠安夷俗，和親重漢年。軍容旌節送，國命錦車傳。琴曲悲千里，簫聲戀九天。唯應西海月，來就掌珠圓。
皇恩眷下人，割愛遠和親。少女風游兌，姮娥月去秦。龍笛迎金榜，驪歌送錦輪。那堪桃李色，移向虜庭春。
外館逾河右，行營指路岐。和親悲遠嫁，忍愛泣將離。旌旆羌風引，軒車漢月隨。那堪馬上曲，時向管中吹。
沙塞三河道，金閨二月春。碧煙楊柳色，紅粉綺羅人。露葉憐啼臉，風花思舞巾。攀持君不見，為聽曲中新。
五原春色舊來遲，二月垂楊未掛絲。即今河畔冰開日，正是長安花落時。
遙裔煙嶼鴻，雙影旦夕同。交翰倚沙月，和鳴弄江風。vK若茂芳序，君子從遠戎。雲生陰海沒，花落春潭空。紅淚掩促柱，錦衾羅薰籠。自傷瓊草綠，詎惜鉛粉紅。裂帛附雙燕，為予向遼東。讀書三十載，馳騖週六經。儒衣幹時主，忠策獻闕廷。一朝奉休盼，從容廁群英。束身趨建禮，秉筆坐承明。廨署相填噎，僚吏紛縱橫。五日休浣時，屠蘇繞玉屏。橘花覆北沼，桂樹交西榮。樹棲兩鴛鴦，含春向我鳴。皎潔綺羅豔，便娟絲管清。擾擾天地間，出處各有情。何必岩石下，枯槁閑此生。頹光無淹晷，逝水有迅流。綠苔紛易歇，紅顏不再求。歌笑當及春，無令壯志秋。弱年仕關輔，簃門豁禦溝。敷愉東城際，婉孌南陌頭。荷花嬌綠水，楊葉暖青樓。中有綺羅人，可憐名莫愁。畫屏繞金膝，珠簾懸玉鉤。纖指調寶琴，泠泠哀且柔。贈君鴛鴦帶，因以鷫鸘裘。窗曉吟日坐，閨夕秉燭遊。無作北門客，咄咄懷百憂。
鳳扆憐簫曲，鸞閨念掌珍。羌庭遙築館，廟策重和親。星轉銀河夕，花移玉樹春。聖心淒送遠，留蹕望征塵。
十月繁霜下，征人遠鑿空。雲搖錦車節，海照角端弓。暗磧埋沙樹，沖飆卷塞蓬。方隨膜拜入，歌舞玉門中。
征客戍金微，愁閨獨掩扉。塵埃生半榻，花絮落殘機。褪暖蠶初臥，巢昏燕欲歸。春風日向盡，銜涕作征衣。
戍客戍清波，幽閨幽思多。暗梁聞語燕，夜燭見飛蛾。寶鴨藏脂粉，金屏綴綺羅。裁衣卷紋素，織錦度鳴梭。有使通西極，緘書寄北河。年光只恐盡，征戰莫蹉跎。
三十二餘罷，鬢是潘安仁。四十九仍入，年非朱買臣。縱橫愁系越，坎壈倦游秦。出籠窮短翮，委轍涸枯鱗。窮經不沾用，彈鋏欲誰申。天子未驅策，歲月幾沉淪。輕生長慷慨，效死獨殷勤。徒歌易水客，空老渭川人。一得視邊塞，萬里何苦辛。劍匣胡霜影，弓開漢月輪。金刀動秋色，鐵騎想風塵。為國堅誠款，捐軀忘賤貧。勒功思比憲，決略暗欺陳。若不犯霜雪，虛擲玉京春。
君不見封狐雄虺自成群，馮深負固結妖氛。玉璽分兵征惡少，金壇受律動將軍。將軍擁旄宣廟略，戰士橫行靜夷落。長驅一息背銅梁，直指三巴登劍閣。閣道岧嶢起戍樓，劍門遙裔俯靈丘。邛關九折無平路，江水雙源有急流。征役無期返，他鄉歲華晚。杳杳丘陵出，蒼蒼林薄遠。途危紫蓋峰，路澀青泥阪。去去指哀牢，行行入不毛。絕壁千里險，連山四望高。中外分區宇，夷夏殊風土。交趾枕南荒，昆彌臨北戶。川原繞毒霧，溪穀多淫雨。行潦四時流，崩查千歲古。漂梗飛蓬不自安，捫藤引葛度危巒。昔時聞道從軍樂，今日方知行路難。滄江綠水東流駛，炎洲丹徼南中地。南中南斗映星河，秦川秦塞阻煙波。三春邊地風光少，五月瀘中瘴癘多。朝驅疲斥候，夕息倦樵歌。向月彎繁弱，連星轉太阿。重義輕生懷一顧，東伐西征凡幾度。夜夜朝朝斑鬢新，年年歲歲戎衣故。灞城隅，滇池水，天涯望轉積，地際行無已。徒覺炎涼節物非，不知關山千萬裡。棄置勿重陳，征行多苦辛。且悅清笳楊柳曲，詎憶芳園桃李人。絳節朱旗分白羽，丹心白刃酬明主。但令一被君王知，誰憚三邊征戰苦。行路難，幾千端，無複歸雲憑短翰，空餘望日想長安。
平生一顧重,意氣溢三軍。野日分戈影,天星合劍文。弓弦抱漢月,馬足踐胡塵。不求生入塞,唯當死報君。
斂容辭豹尾，緘恨度龍鱗。金鈿明漢月，玉箸染胡塵。古鏡菱花暗，愁眉柳葉顰。唯有清笳曲，時聞芳樹春。
行役忽離憂，複此愴分流。濺石回湍咽，縈叢曲澗幽。陰岩常結晦，宿莽競含秋。況乃霜晨早，寒風入戍樓。
邊烽警榆塞，俠客度桑幹。柳葉開銀鏑，桃花照玉鞍。滿月臨弓影，連星入劍端。不學燕丹客，空歌易水寒。
忽上天山路，依然想物華。雲疑上苑葉，雪似禦溝花。行歎戎麾遠，坐憐衣帶賒。交河浮絕塞，弱水浸流沙。旅思徒漂梗，歸期未及瓜。寧知心斷絕，夜夜泣胡笳。
二庭歸望斷，萬里客心愁。山路猶南屬，河源自北流。晚風連朔氣，新月照邊秋。灶火通軍壁，烽煙上戍樓。龍庭但苦戰，燕頷會封侯。莫作蘭山下，空令漢國羞。
意氣坐相親，關河別故人。客似秦川上，歌疑易水濱。塞荒行辨玉，台遠尚名輪。泄井懷邊將，尋源重漢臣。上苑梅花早，禦溝楊柳新。只應持此曲，別作邊城春。
蓬轉俱行役，瓜時獨未還。魂迷金闕路，望斷玉門關。獻凱多慚霍，論封幾謝班。風塵催白首，歲月損紅顏。落雁低秋塞，驚鳧起暝灣。胡霜如劍鍔，漢月似刀環。別後邊庭樹，相思幾度攀。
紫塞流沙北，黃圖灞水東。一朝辭俎豆，萬里逐沙蓬。候月恒持滿，尋源屢鑿空。野昏邊氣合，烽迥戍煙通。膂力風塵倦，疆場歲月窮。河流控積石，山路遠崆峒。壯志淩蒼兕，精誠貫白虹。君恩如可報，龍劍有雌雄。
漢地行逾遠，燕山去不窮。城荒猶築怨，碣毀尚銘功。古戍煙塵滿，邊庭人事空。夜關明隴月，秋塞急胡風。倚伏良難定，榮枯豈易通。旅魂勞泛梗，離恨斷征蓬。蘇武封猶薄，崔駰宦不工。惟餘北叟意，欲寄南飛鴻。
促駕逾三水，長驅望五原。天階分鬥極，地理接樓煩。溪月明關隴，戎雲聚塞垣。山川殊物候，風壤異涼暄。戍古秋塵合，沙寒宿霧繁。昔余迷學步，投跡忝詞源。蘭渚浮延閣，蓬山款禁園。彯纓陪紱冕，載筆偶璵璠。汲塚甯詳蠹，秦牢詎辨冤。一朝從篚服，千里騖輕軒。鄉夢隨魂斷，邊聲入聽喧。南圖終鎩翮，北上遽催轅。吊影慚連茹，浮生倦觸藩。數奇何以托，桃李自無言。
擾擾風塵地，遑遑名利途。盈虛一易舛，心跡兩難俱。弱齡小山志，寧期大丈夫。九微光賁玉，千仞忽彈珠。棘寺遊三禮，蓬山簉八儒。懷鉛慚後進，投筆願前驅。北走非通趙，西之似化胡。錦車朝促候，刁鬥夜傳呼。戰士青絲絡，將軍黃石符。連星入寶劍，半月上雕弧。拜井開疏勒，鳴桴動密須。戎機習短蔗，祆祲靜長榆。季月炎初盡，邊亭草早枯。層陰籠古木，窮色變寒蕪。海鶴聲嘹唳，城烏尾畢逋。葭繁秋色引，桂滿夕輪虛。行役風霜久，鄉園夢想孤。灞池遙夏國，秦海望陽紆。沙塞三千里，京城十二衢。楊溝連鳳闕，槐路擬鴻都。璧殿規宸象，金堤法鬥樞。雲浮西北蓋，月照東南隅。寶帳垂連理，銀床轉轆轤。廣筵留上客，豐饌引中廚。漏緩金徒箭，嬌繁玉女壺。秋濤飛喻馬，秋水泛仙艫。意氣風雲合，言忘道術趨。共矜名已泰，詎肯沫相濡。有志慚雕朽，無庸類散樗。關山暫超忽，形影歎艱虞。結網空知羨，圖榮豈自誣。忘情同塞馬，比德類宛駒。隴阪肝腸絕，陽關亭候迂。迷魂驚落雁，離恨斷飛鳧。春去榮華盡，年來歲月蕪。邊愁傷郢調，鄉思繞吳歈。河氣通中國，山途限外區。相思若可寄，冰泮有銜蘆。
此地別燕丹，壯士發衝冠。昔時人已沒，今日水猶寒。
東西吳蜀關山遠，魚來雁去兩難聞。莫怪常有千行淚，只為陽臺一片雲。
胡天夜清迥，孤雲獨飄颺。遙裔出雁關，逶迤含晶光。陰陵久裴回，幽都無多陽。初寒凍巨海，殺氣流大荒。朔馬飲寒冰，行子履胡霜。路有從役倦，臥死黃沙場。羈旅因相依，慟之淚沾裳。由來從軍行，賞存不賞亡。亡者誠已矣，徒令存者傷。
沙場三萬里，猛將五千兵。旌斷冰溪戍，笳吹鐵關城。陰雲暮下雪，寒日晝無晶。直為懷恩苦，誰知邊塞情。
將軍辟轅門,耿介當風立。諸將欲言事,逡巡不敢入。劍氣射雲天,鼓聲振原隰。黃塵塞路起,走馬追兵急。彎弓從此去,飛箭如雨集。截圍一百里,斬首五千級。代馬流血死,胡人抱鞍泣。古來養甲兵,有事常討襲。乘我廟堂運,坐使干戈戢。獻凱歸京師,軍容何翕習。
秋天風颯颯，群胡馬行疾。嚴城晝不開，伏兵暗相失。天子廟堂拜，將軍凶門出。紛紛伊洛道，戎馬幾萬匹。軍門壓黃河，兵氣沖白日。平生懷仗劍，慷慨即投筆。南登漢月孤，北走代雲密。近取韓彭計，早知孫吳術。丈夫清萬里，誰能掃一室。
將軍陷虜圍，邊務息戎機。霜雪交河盡，旌旗入塞飛。曉光隨馬度，春色伴人歸。課績朝明主，臨軒拜武威。
微月生西海，幽陽始代升。圓光正東滿，陰魄已朝凝。太極生天地，三元更廢興。至精諒斯在，三五誰能征。蘭若生春夏，芊蔚何青青。幽獨空林色，朱蕤冒紫莖。遲遲白日晚，嫋嫋秋風生。歲華盡搖落，芳意竟何成。蒼蒼丁零塞，今古緬荒途。亭堠何摧兀，暴骨無全軀。黃沙幕南起，白日隱西隅。漢甲三十萬，曾以事匈奴。但見沙場死，誰憐塞上孤。樂羊為魏將，食子殉軍功。骨肉且相薄，他人安得忠。吾聞中山相，乃屬放麑翁。孤獸猶不忍，況以奉君終。市人矜巧智，于道若童蒙。傾奪相誇侈，不知身所終。曷見玄真子，觀世玉壺中。窅然遺天地，乘化入無窮。吾觀龍變化，乃知至陽精。石林何冥密，幽洞無留行。古之得仙道，信與元化並。玄感非象識，誰能測沉冥。世人拘目見，酣酒笑丹經。昆侖有瑤樹，安得采其英。白日每不歸，青陽時暮矣。茫茫吾何思，林臥觀無始。眾芳委時晦，鶗鴂鳴悲耳。鴻荒古已頹，誰識巢居子。吾觀昆侖化，日月淪洞冥。精魄相交會，天壤以羅生。仲尼推太極，老聃貴窈冥。西方金仙子，崇義乃無明。空色皆寂滅，緣業定何成。名教信紛藉，死生俱未停。聖人秘元命，懼世亂其真。如何嵩公輩，詼譎誤時人。先天誠為美，階亂禍誰因。長城備胡寇，嬴禍發其親。赤精既迷漢，子年何救秦。去去桃李花，多言死如麻。深居觀元化，悱然爭朵頤。讒說相啖食，利害紛eq々。便便誇毗子，榮耀更相持。務光讓天下，商賈競刀錐。已矣行采芝，萬世同一時。吾愛鬼穀子，青溪無垢氛。囊括經世道，遺身在白雲。七雄方龍鬥，天下久無君。浮榮不足貴，遵養晦時文。舒可彌宇宙，卷之不盈分。豈徒山木壽，空與麋鹿群。呦呦南山鹿，罹罟以媒和。招搖青桂樹，幽蠹亦成科。世情甘近習，榮耀紛如何。怨憎未相複，親愛生禍羅。瑤台傾巧笑，玉杯殞雙蛾。誰見枯城蘖，青青成斧柯。林居病時久，水木澹孤清。閑臥觀物化，悠悠念無生。青春始萌達，朱火已滿盈。徂落方自此，感歎何時平。臨岐泣世道，天命良悠悠。昔日殷王子，玉馬遂朝周。寶鼎淪伊穀，瑤台成古丘。西山傷遺老，東陵有故侯。貴人難得意，賞愛在須臾。莫以心如玉，探他明月珠。昔稱夭桃子，今為舂市徒。鴟鴞悲東國，麋鹿泣姑蘇。誰見鴟夷子，扁舟去五湖。聖人去已久，公道緬良難。蚩蚩誇毗子，堯禹以為謾。驕榮貴工巧，勢利迭相干。燕王尊樂毅，分國願同歡。魯連讓齊爵，遺組去邯鄲。伊人信往矣，感激為誰歎。幽居觀天運，悠悠念群生。終古代興沒，豪聖莫能爭。三季淪周赧，七雄滅秦嬴。複聞赤精子，提劍入鹹京。炎光既無象，晉虜複縱橫。堯禹道已昧，昏虐勢方行。豈無當世雄，天道與胡兵。咄咄安可言，時醉而未醒。仲尼溺東魯，伯陽遁西溟。大運自古來，旅人胡歎哉。逶迤勢已久，骨鯁道斯窮。豈無感激者，時俗頹此風。灌園何其鄙，皎皎於陵中。世道不相容，嗟嗟張長公。聖人不利己，憂濟在元元。黃屋非堯意，瑤台安可論。吾聞西方化，清淨道彌敦。奈何窮金玉，雕刻以為尊。雲構山林盡，瑤圖珠翠煩。鬼工尚未可，人力安能存。誇愚適增累，矜智道逾昏。玄天幽且默，群議曷嗤嗤。聖人教猶在，世運久陵夷。一繩將何系，憂醉不能持。去去行采芝，勿為塵所欺。蜻蛉遊天地，與世本無患。飛飛未能止，黃雀來相干。穰侯富秦寵，金石比交歡。出入咸陽裡，諸侯莫敢言。甯知山東客，激怒秦王肝。布衣取丞相，千載為辛酸。微霜知歲晏，斧柯始青青。況乃金天夕，浩露沾群英。登山望宇宙，白日已西暝。雲海方蕩潏，孤鱗安得寧。翡翠巢南海，雄雌珠樹林。何知美人意，驕愛比黃金。殺身炎州裡，委羽玉堂陰。旖旎光首飾，葳蕤爛錦衾。豈不在遐遠，虞羅忽見尋。多材信為累，歎息此珍禽。挈瓶者誰子，姣服當青春。三五明月滿，盈盈不自珍。高堂委金玉，微縷懸千鈞。如何負公鼎，被奪笑時人。玄蟬號白露，茲歲已蹉跎。群物從大化，孤英將奈何。瑤台有青鳥，遠食玉山禾。昆侖見玄鳳，豈複虞雲羅。荒哉穆天子，好與白雲期。宮女多怨曠，層城閉蛾眉。日耽瑤池樂，豈傷桃李時。青苔空萎絕，白髮生羅帷。朝發宜都渚，浩然思故鄉。故鄉不可見，路隔巫山陽。巫山彩雲沒，高丘正微茫。佇立望已久，涕落沾衣裳。豈茲越鄉感，憶昔楚襄王。朝雲無處所，荊國亦淪亡。昔日章華宴，荊王樂荒淫。霓旌翠羽蓋，射兕雲夢林。朅來高唐觀，悵望雲陽岑。雄圖今何在，黃雀空哀吟。丁亥歲雲暮，西山事甲兵。贏糧匝邛道，荷戟爭羌城。嚴冬陰風勁，窮岫泄雲生。昏曀無晝夜，羽檄複相驚。拳跼競萬仞，崩危走九冥。籍籍峰壑裡，哀哀冰雪行。聖人禦宇宙，聞道泰階平。肉食謀何失，藜藿緬縱橫。可憐瑤台樹，灼灼佳人姿。碧華映朱實，攀折青春時。豈不盛光寵，榮君白玉墀。但恨紅芳歇，凋傷感所思。朅來豪遊子，勢利禍之門。如何蘭膏歎，感激自生冤。眾趨明所避，時棄道猶存。雲淵既已失，羅網與誰論。箕山有高節，湘水有清源。唯應白鷗鳥，可為洗心言。索居猶幾日，炎夏忽然衰。陽彩皆陰翳，親友盡暌違。登山望不見，涕泣久漣洏。宿夢感顏色，若與白雲期。馬上驕豪子，驅逐正蚩蚩。蜀山與楚水，攜手在何時。金鼎合神丹，世人將見欺。飛飛騎羊子，胡乃在峨眉。變化固幽類，芳菲能幾時。疲屙苦淪世，憂痗日侵淄。眷然顧幽褐，白雲空涕洟。朔風吹海樹，蕭條邊已秋。亭上誰家子，哀哀明月樓。自言幽燕客，結髮事遠遊。赤丸殺公吏，白刃報私仇。避仇至海上，被役此邊州。故鄉三千里，遼水複悠悠。每憤胡兵入，常為漢國羞。何知七十戰，白首未封侯。本為貴公子，平生實愛才。感時思報國，拔劍起蒿萊。西馳丁零塞，北上單于台。登山見千里，懷古心悠哉。誰言未忘禍，磨滅成塵埃。浩然坐何慕，吾蜀有峨眉。念與楚狂子，悠悠白雲期。時哉悲不會，涕泣久漣洏。夢登綏山穴，南采巫山芝。探元觀群化，遺世從雲螭。婉孌時永矣，感悟不見之。朝入雲中郡，北望單于台。胡秦何密邇，沙朔氣雄哉。藉藉天驕子，倡狂已複來。塞垣無名將，亭堠空崔嵬。咄嗟吾何歎，邊人塗草萊。仲尼探元化，幽鴻順陽和。大運自盈縮，春秋遞來過。盲飆忽號怒，萬物相紛劘。溟海皆震盪，孤鳳其如何。
北登薊丘望，求古軒轅台。應龍已不見，牧馬空黃埃。尚想廣成子，遺跡白雲隈。
南登碣石阪，遙望黃金台。丘陵盡喬木，昭王安在哉。霸圖悵已矣，驅馬複歸來。
王道已淪昧，戰國競貪兵。樂生何感激，仗義下齊城。雄圖竟中夭，遺歎寄阿衡。
秦王日無道，太子怨亦深。一聞田光義，匕首贈千金。其事雖不立，千載為傷心。
自古皆有死，徇義良獨稀。奈何燕太子，尚使田生疑。伏劍誠已矣，感我涕沾衣。
大運淪三代，天人罕有窺。鄒子何寥廓，漫說九瀛垂。興亡已千載，今也則無推。
逢時獨為貴，歷代非無才。隗君亦何幸，遂起黃金台。（末缺）
葳蕤蒼梧鳳，嘹唳白露蟬。羽翰本非匹，結交何獨全。昔君事胡馬，餘得奉戎旃。攜手向沙塞，關河緬幽燕。芳歲幾陽止，白日屢徂遷。功業雲台薄，平生玉佩捐。歎此南歸日，猶聞北戍邊。代水不可涉，巴江亦潺湲。攬衣度函穀，銜涕望秦川。蜀門自茲始，雲山方浩然。
峽口大漠南，橫絕界中國。叢石何紛糾，赤山複翕赩。遠望多眾容，逼之無異色。崔崒乍孤斷，逶迤屢回直。信關胡馬沖，亦距漢邊塞。豈依河山險，將順休明德。物壯誠有衰，勢雄良易極。邐迤忽而盡，泱漭平不息。之子黃金軀，如何此荒域。雲台盛多士，待君丹墀側。
聞君東山意，宿昔紫芝榮。滄洲今何在，華髮旅邊城。還漢功既薄，逐胡策未行。徒嗟白日暮，坐對黃雲生。桂枝芳欲晚，薏苡謗誰明。無為空自老，含歎負生平。
回中烽火入，塞上追兵起。此時邊朔寒，登隴思君子。東顧望漢京，南山雲霧裡。赤螭媚其彩，婉孌蒼梧泉。昔者琅琊子，躬耕亦慨然。美人豈遐曠，之子乃前賢。良辰在何許，白日屢頹遷。道心固微密，神用無留連。舒可彌宇宙，攬之不盈拳。蓬萊久蕪沒，金石徒精堅。良寶委短褐，閑琴獨嬋娟。
漢家失中策，胡馬屢南驅。聞詔安邊使，曾是故人謨。廢書悵懷古，負劍許良圖。出關歲方晏，乘障日多虞。虜入白登道，烽交紫塞途。連兵屯北地，清野備東胡。邊城方晏閉，斥堠始昭蘇。複聞韓長孺，辛苦事匈奴。雨雪顏容改，縱橫才位孤。空懷老臣策，未獲趙軍租。但蒙魏侯重，不受謗書誣。當取金人祭，還歌凱入都。
南星中大火，將子涉清淇。西林改微月，征旆空自持。碧潭去已遠，瑤華折遺誰。若問遼陽戍，悠悠天際旗。
平生聞高義，書劍百夫雄。言登青雲去，非此白頭翁。胡兵屯塞下，漢騎屬雲中。君為白馬將，腰佩騂角弓。單于不敢射，天子佇深功。蜀山余方隱，良會何時同。
東山宿昔意，北征非我心。孤負平生願，感涕下沾襟。暮登薊樓上，永望燕山岑。遼海方漫漫，胡沙飛且深。峨眉杳如夢，仙子曷由尋。擊劍起歎息，白日忽西沉。聞君洛陽使，因數寄南音。
前不見古人，後不見來者。念天地之悠悠，獨愴然而涕下
平生白雲意，疲苶愧為雄。君王謬殊寵，旌節此從戎。挼繩當系虜，單馬豈邀功。孤劍將何托，長謠塞上風。
匈奴猶未滅，魏絳複從戎。悵別三河道，言追六郡雄。雁山橫代北，狐塞接雲中。勿使燕然上，惟留漢將功。
金天方肅殺，白露始專征。王師非樂戰，之子慎佳兵。海氣侵南部，邊風掃北平。莫賣盧龍塞，歸邀麟閣名。
忽聞天上將，關塞重橫行。始返樓蘭國，還向朔方城。黃金裝戰馬，白羽集神兵。星月開天陣，山川列地營。晚風吹畫角，春色耀飛旌。甯知班定遠，猶是一書生。
孟秋首歸路，仲月旅邊亭。聞道蘭山戰，相邀在井陘。屢鬥關月滿，三捷虜雲平。漢軍追北地，胡騎走南庭。君為幕中士，疇昔好言兵。白虎鋒應出，青龍陣幾成。披圖見丞相，按節入鹹京。寧知玉門道，翻作隴西行。北海朱旄落，東歸白露生。縱橫未得意，寂寞寡相迎。負劍空歎息，蒼茫登古城。
漢庭榮巧宦，雲閣薄邊功。可憐驄馬使，白首為誰雄。
犬戎廢東獻，漢使馳西極。長策問酋渠，猜阻自夷殛。容發徂邊歲，旌裘敝海色。五年一見家，妻子不相識。武庫兵猶動，金方事未息。遠圖待才智，苦節輸筋力。脫刀贈分手，書帶加餐食。知君萬里侯，立功在異域。
漢郡接胡庭，幽並對烽壘。旌旗按部曲，文武惟卿士。薛公善籌畫，李相威邊鄙。中冀分兩河，長城各萬里。藉馬黃花塞，蒐兵白狼水。勝敵在安人，為君汗青史。
撫劍空餘勇，彎弧遂無力。老去事如何，據鞍長歎息。故交索將盡，後進稀相識。獨憐半死心，尚有寒松直。
去年六月西河西，今年六月北河北。沙場磧路何為爾，重氣輕生知許國。人生在世能幾時，壯年征戰發如絲。會待安邊報明主，作頌封山也未遲。
青海和親日，潢星出降時。戎王子婿寵，漢國舅家慈。春野開離宴，雲天起別詞。空彈馬上曲，詎減鳳樓思。
涼風吹夜雨，蕭瑟動寒林。正有高堂宴，能忘遲暮心。軍中宜劍舞，塞上重笳音。不作邊城將，誰知恩遇深。
鳳吹遙將斷，龍旗送欲還。傾都邀節使，傳酌緩離顏。春磧沙連海，秋城月對關。和戎因賞魏，定遠莫辭班。
鬥酒貽朋愛，躊躕出禦溝。依然四牡別，更想八龍遊。密親仕燕冀，連年邇寇讎。因君閱河朔，垂淚語幽州。
去歲荊南梅似雪，今年薊北雪如梅。共知人事何常定，且喜年華去複來。邊鎮戍歌連夜動，京城燎火徹明開。遙遙西向長安日，願上南山壽一杯。
惠好交情重，辛勤世事多。荊南久為別，薊北遠來過。寄目雲中鳥，留歡酒上歌。影移春複間，遲暮兩如何。
六月歌周雅，三邊遣夏卿。欲施攻戰法，先作簡稽行。禮樂知謀帥，春秋識用兵。一勞堪定國，萬里即長城。策有和戎利，威傳破虜名。軍前雨灑道，樓上月臨營。別藻瑤華降，同衣錦襮榮。關山由義近，戎馬為恩輕。絲竹路傍散，風雲馬上生。朝廷謂吉甫，邦國望君平。
禮樂逢明主，韜鈐用老臣。恭憑神武策，遠禦鬼方人。供帳榮恩餞，山川喜詔巡。天文日月麗，朝賦管弦新。幼志傳三略，衰材謝六鈞。膽由忠作伴，心固道為鄰。漢保河南地，胡清塞北塵。連年大軍後，不日小康辰。劍舞輕離別，歌酣忘苦辛。從來思博望，許國不謀身。
虜地河冰合，邊城備此時。兵連紫塞路，將舉白雲司。提劍榮中貴，銜珠盛出師。日華光組練，風色焰旌旗。投筆尊前起，橫戈馬上辭。梅花吹別引，楊柳賦歸詩。
傳聞合蒲葉，曾向洛陽飛。何日南風至，還隨北使歸。紅顏渡嶺歇，白首對秋衰。高歌何由見，層堂不可違。誰憐炎海曲，淚盡血沾衣。待罪居重譯，窮愁暮雨秋。山臨鬼門路，城繞瘴江流。人事今如此，生涯尚可求。逢君入鄉縣，傳我念京周。別恨歸途遠，離言暮景遒。夷歌翻下淚，蘆酒未消愁。聞有胡兵急，深懷漢國羞。和親先是詐，款塞果為讎。釋系應分爵，蠲徒幾複侯。廉頗誠未老，孫叔且無謀。若道馮唐事，皇恩尚可收。
絕鎮功難立，懸軍命匪輕。複承遷相後，彌重任賢情。將起神仙地，才稱禮樂英。長心堪系虜，短語足論兵。日授休門法，星教置陣名。龍泉恩已著，燕頷相終成。月窟窮天遠，河源入塞清。老夫操別翰，承旨頌升平。
今日此相送，明年此相待。天上客星回，知君渡東海。
漢兵出頓金微，照日光明鐵衣。百里火幡焰焰，千行雲騎霏霏。蹙踏遼河自竭，鼓噪燕山可飛。正屬四方朝賀，端知萬舞皇威。少年膽氣淩雲，共許驍雄出群。匹馬城西挑戰，單刀薊北從軍。一鼓鮮卑送款，五餌單于解紛。誓欲成名報國，羞將開閣論勳。
邊郊草具腓，河塞有兵機。上宰調梅寄，元戎細柳威。武貔東道出，鷹隼北庭飛。玉匣謀中野，金輿下太微。投醪銜餞酌，緝袞事征衣。勿謂公孫老，行聞奏凱歸。
日逐滋南寇，天威撫北垂。析珪行仗節，持印且分麾。羽檄雙鳧去，兵車駟馬馳。虎旗懸氣色，龍劍抱雄雌。候月期戡翦，經時念別離。坐聞關隴外，無複引弓兒。
天道寧殊俗，慈仁乃戢兵。懷荒寄赤子，忍愛鞠蒼生。月下瓊娥去，星分寶婺行。關山馬上曲，相送不勝情。
路出金河道，山連玉塞門。旌旗雲裡度，楊柳曲中喧。喋血多壯膽，裹革無怯魂。嚴霜斂曙色，大明辭朝暾。塵銷營卒壘，沙靜都尉垣。霧卷白山出，風吹黃葉翻。將軍獻凱入，萬里絕河源。
趙有兩毛遂，魯聞二曾參。慈母猶且惑，況在行路心。冠冕無醜士，賄賂成知己。名利我所無，清濁誰見理。敝服空逢春，緩帶不著身。出遊非懷璧，何憂乎忌人。正須自保愛，振衣出世塵。
金榜扶丹掖，銀河屬紫閽。那堪將鳳女，還以嫁烏孫。玉就歌中怨，珠辭掌上恩。西戎非我匹，明主至公存。
西北五花驄，來時道向東。四蹄碧玉片，雙眼黃金瞳。鞍上留明月，嘶間動朔風。借君馳沛艾，一戰取雲中。
鐵馬三軍去，金閨二月還。邊愁離上國，春夢失陽關。池水琉璃淨，園花玳瑁斑。歲華空自擲，憂思不勝顏。
隴山飛落葉，隴雁度寒天。愁見三秋水，分為兩地泉。西流入羌郡，東下向秦川。征客重回首，肝腸空自憐。
漢月生遼海，朣朧出半暉。合昏玄菟郡，中夜白登圍。暈落關山迥，光含霜霰微。將軍聽曉角，戰馬欲南歸。
鐵騎幾時回，金閨怨早梅。雪寒花已落，風暖葉應開。夕逐新春管，香迎小歲杯。盛時何足貴，書裡報輪台。
十年通大漠，萬里出長平。寒日生戈劍，陰雲拂旆旌。饑烏啼舊壘，疲馬戀空城。辛苦皋蘭北，胡霜損漢兵。
落葉驚秋婦，高砧促暝機。蜘蛛尋月度，螢火傍人飛。清鏡紅埃入，孤燈綠焰微。怨啼能至曉，獨自懶縫衣。妾家臨渭北，春夢著遼西。何苦朝鮮郡，年年事鼓鼙。燕來紅壁語，鶯向綠窗啼。為許長相憶，闌幹玉箸齊。聞道黃龍戍，頻年不解兵。可憐閨裡月，長在漢家營。少婦今春意，良人昨夜情。誰能將旗鼓，一為取龍城。
盧家少婦郁金堂，海燕雙棲玳瑁梁。九月寒砧催木葉，十年征戍憶遼陽。白狼河北音書斷，丹鳳城南秋夜長。誰謂含愁獨不見，更教明月照流黃。
虜障天驕起，秦城地脈分。柏壇飛五將，梅吹動三軍。鋒刃奔濤色，旌旗焰火文。朔風吹汗漫，飄礫灑轒輼。海氣如秋雨，邊峰似夏雲。二庭無歲月，百戰有功勳。形影隨魚貫，音書在雁群。歸來拜天子，凱樂助南薰。胡騎犯邊埃，風從醜上來。五原烽火急，六郡羽書催。冰壯飛狐冷，霜濃候雁哀。將軍朝授鉞，戰士夜銜枚。紫塞金河裡，蔥山鐵勒隈。蓮花秋劍發，桂葉曉旗開。秘略三軍動，妖氛百戰摧。何言投筆去，終作勒銘回。
二庭追虜騎，六月動周師。廟略天人授，軍麾相國持。複言征二妙，才命重當時。畫省連征橐，橫門共別詞。雲迎出塞馬，風卷度河旗。計日方夷寇，旋聞杕杜詩。
羽檄西北飛，交城日夜圍。廟堂盛征選，戎幕生光輝。雁行度函谷，馬首向金微。湛湛山川暮，蕭蕭涼氣稀。餞途予憫默，赴敵子英威。今日楊朱淚，無將灑鐵衣。
俠客重恩光，驄馬飾金裝。瞥聞傳羽檄，馳突救邊荒。歙野山川動，囂天旌旆揚。吳鉤明似月，楚劍利如霜。電斷沖胡塞，風飛出洛陽。轉戰磨笄俗，橫行戴鬥鄉。手擒郅支長，面縛谷蠡王。將軍占太白，小婦怨流黃。騕褭青絲騎，娉婷紅粉妝。三春鶯度曲，八月雁成行。誰堪坐愁思，羅袖拂空床。
漢主事祁連，良人在高闕。空台寂已暮，愁坐變容發。泛豔春幌風，裴回秋戶月。可憐軍書斷，空使流芳歇。
漢道方全盛，朝廷足武臣。何須薄命妾，辛苦事和親。掩淚辭丹鳳，銜悲向白龍。單于浪驚喜，無復舊時容。胡地無花草，春來不似春。自然衣帶緩，非是為腰身。
小年弄文墨，不識戎旅難。一朝事鞞鼓，策馬度塗山。塗山橫地軸，萬里留荒服。悠悠正旆遠，騑驂一何速。流月揮金戈，驚風折寒木。行聞漢飛將，還向皋蘭宿。
廣化三邊靜，通煙四海安。還將膝下愛，特副域中歡。聖念飛玄藻，仙儀下白蘭。日斜征蓋沒，歸騎動鳴鸞。
聖後經綸遠，謀臣計畫多。受降追漢策，築館許戎和。俗化烏孫壘，春生積石河。六龍今出餞，雙鶴願為歌。
命將擇耆年，圖功勝必全。光輝萬乘餞，威武二庭宣。中衢橫鼓角，曠野蔽旌旃。推食天廚至，投醪禦酒傳。涼風過雁苑，殺氣下雞田。分閫恩何極，臨岐動睿篇。
至德撫遐荒，神兵赴朔方。帝思元帥重，爰擇股肱良。累相承安世，深籌協子房。寄崇專斧鉞，禮備設壇場。鼙鼓喧雷電，戈劍凜風霜。四騑將戒道，十乘啟先行。聖錫加恒數，天文耀寵光。出郊開帳飲，寅餞盛離章。雨濯梅林潤，風清麥野涼。燕山應勒頌，麟閣佇名揚。
星漢下天孫，車服降殊蕃。匣中詞易切，馬上曲虛繁。關塞移朱帳，風塵暗錦軒。簫聲去日遠，萬里望河源。
燕公為漢將，武德奉文思。利用經戎莽，英圖葉聖詒。塞沙制長策，窮石卷搖旗。萬里要相賀，三邊又在茲。棱威方逐逐，談笑坐怡怡。寵餞紛郊道，充廚竭禦司。嘗醪企行邁，聽樂罷漣洏。袞旒垂翰墨，纓蕤迭賦詩。金山無積阻，玉樹有華滋。請迨炎風暮，歸旌候此時。
單于犯薊壖，虜騎略蕭邊。南山木葉飛下地，北海蓬根亂上天。科鬥連營太原道，魚麗合陣武威川。三軍遙倚伏，萬里相馳逐。旌旆悠悠靜潮源，鼙鼓喧喧動盧穀。窮徼出幽陵，籲嗟倦寢興。馬蹄凍溜石，胡毳暖生冰。雲沙泱漭天光閉，河塞陰沉海色凝。崆峒北國誰能托，蕭索邊心常不樂。近見行人畏白龍，遙聞公主愁黃鶴。陽春半，岐路間；
南牧正紛紛,長河起塞氛。玉符征選士,金鉞拜將軍。疊鼓搖邊吹,連旌暗朔雲。祅星乘夜落,害氣入朝分。始見幽烽警,俄看烈火焚。功成奏凱樂,戰罷策歸勳。盛德陳清廟,神謨屬大君。叨榮逢偃羽,率舞詠時文。
一德光台象，三軍掌夏卿。來威申廟略，出總葉師貞。受鉞辭金殿，憑軒去鼎城。曙光搖組甲，疏吹繞雲旌。左律方先凱，中鼙即訓兵。定功彰武事，陳頌紀天聲。祖宴初留賞，宸章更寵行。車徒零雨送，林野夕陰生。路極河流遠，川長朔氣平。東轅遲返旆，歸奏謁承明。
文武承邦式，風雲感國禎。王師親賦政，廟略久論兵。漢主知三傑，周官統六卿。四方分閫受，千里坐謀成。介胄辭前殿，壺觴宿左營。賞延頒賜重，宸贈出車榮。龍武三軍氣，魚鈴五校名。郊雲駐旌羽，邊吹引金鉦。訓旅方稱德，安人更克貞。佇看銘石罷，同聽凱歌聲。
德業蘊時宗，幽符夢象通。台司計祈父，師律總元戎。出入敷能政，謀猷體至公。贈行光睿什，宴別感宸衷。文炳高天曜，恩垂湛露融。建牙之塞表，鳴鼓接雲中。策密鬼神秘，威成劍騎雄。朔門正炎月，兵氣已秋風。肅殺從此始，方知胡運窮。
供帳何煌煌，公其撫朔方。群僚鹹餞酌，明主降離章。關塞重門下，郊岐禁苑傍。練兵宜雨洗，臥鼓候風涼。炎景寧雲憚，神謀肅所將。旌搖天月迥，騎入塞雲長。赫赫皇威振，油油聖澤滂。非惟按車甲，兼以正封疆。叱吒陰山道，澄清瀚海陽。虜垣行決勝，台座佇為光。
正月金閨裡，微風繡戶間。曉魂憐別夢，春思逼啼顏。繞砌梅堪折，當軒樹未攀。歲華庭北上，何日度陽關。
出師宣九命，分閫用三台。始應幕中畫，言從天上來。丹青不獨任，韜略遂雙該。坐見威棱洽，彌彰事業恢。旌旗曉雲送，鞞鼓朔風催。虜氣消殘月，邊聲韻落梅。羽書雄北地，龍漠寢南垓。寵戰黃金盡，輸誠白日回。離章宸翰發，祖宴國門開。欲識恩華盛，平生文武材。
聖德膺三統，皇恩被八埏。大明均照物，小丑未甯邊。國相台衡重，元戎廟略宣。紫泥方受命，黃石乃推賢。問罪陰山下，安人屬國前。度關行照月，乘障坐消煙。北闕紆宸藻，南橋列祖筵。耀威當夏日，殺氣指秋天。鞞鼓黿鼉振，旌旗鳥獸懸。由來詞翰手，今見勒燕然。
聖主重兵權，分符屬大賢。中軍仍執政，丞相複巡邊。翕習戎裝動，張惶廟略宣。朝榮承睿劄，野餞轉行旃。亭障東緣海，沙場北際天。春冬見岩雪，朝夕候烽煙。已勒封山記，猶聞遣戍篇。五營將月合，八陣與雲連。經略圖方遠，懷柔道更全。歸來畫麟閣，藹藹武功傳。
常經絕脈塞，複見斷腸流。送子成今別，令人起昔愁。隴雲晴半雨，邊草夏先秋。萬里長城寄，無貽漢國憂。
荒憬盡懷忠，梯航已自通。九攻雖不戰，五月尚持戎。遣戍征周牒，恢邊重漢功。選車命元宰，授律取文雄。胄出天弧上，謀成帝幄中。詔旂分夏物，專土錫唐弓。帳宿伊川右，鉦傳晉苑東。饔人藉蕡實，樂正理絲桐。岐陌涵餘雨，離川照晚虹。恭聞詠方叔，千載舞皇風。
昔聞班家子，筆硯忽然投。一朝撫長劍，萬里入荒陬。豈不服艱險，只思清國讎。山川去何歲，霜露幾逢秋。玉塞已遐廓，鐵關方阻修。東都日窅窅，西海此悠悠。卒使功名建，長封萬里侯。
上卿增命服，都護揚歸旆。雜虜盡朝周，諸胡皆自鄶。鳴笳瀚海曲，按節陽關外。落日下河源，寒山靜秋塞。萬方氛祲息，六合乾坤大。無戰是天心，天心同覆載。
十裡一走馬，五裡一揚鞭。都護軍書至，匈奴圍酒泉。關山正飛雪，烽戍斷無煙。
吹角動行人，喧喧行人起。笳悲馬嘶亂，爭渡金河水。日暮沙漠陲，戰聲煙塵裡。盡系名王頸，歸來獻天子。
漢家李將軍，三代將門子。結髮有奇策，少年成壯士。長驅塞上兒，深入單于壘。旌旗列相向，簫鼓悲何已。日暮沙漠陲，戰聲煙塵裡。將令驕虜滅，豈獨名王侍。既失大軍援，遂嬰穹廬恥。少小蒙漢恩，何堪坐思此。深衷欲有報，投軀未能死。引領望子卿，非君誰相理。
七雄雄雌猶未分，攻城殺將何紛紛。秦兵益圍邯鄲急，魏王不救平原君。公子為嬴停駟馬，執轡愈恭意愈下。亥為屠肆鼓刀人，嬴乃夷門抱關者。非但慷慨獻良謀，意氣兼將身命酬。向風刎頸送公子，七十老翁何所求。
長安少年游俠客，夜上戍樓看太白。隴頭明月迥臨關，隴上行人夜吹笛。關西老將不勝愁，駐馬聽之雙淚流。身經大小百餘戰，麾下偏裨萬戶侯。蘇武才為典屬國，節旄落盡海西頭。
少年十五二十時，步行奪得胡馬騎。射殺中山白額虎，肯數鄴下黃須兒。一身轉戰三千里，一劍曾當百萬師。漢兵奮迅如霹靂，虜騎崩騰畏蒺藜。衛青不敗由天幸，李廣無功緣數奇。自從棄置便衰朽，世事蹉跎成白首。昔時飛箭無全目，今日垂楊生左肘。路傍時賣故侯瓜，門前學種先生柳。蒼茫古木連窮巷，寥落寒山對虛牖。誓令疏勒出飛泉，不似潁川空使酒。賀蘭山下陣如雲，羽檄交馳日夕聞。節使三河募年少，詔書五道出將軍。試拂鐵衣如雪色，聊持寶劍動星文。願得燕弓射天將，恥令越甲鳴吳軍。莫嫌舊日雲中守，猶堪一戰取功勳。
漢家天將才且雄，來時謁帝明光宮。萬乘親推雙闕下，千官出餞五陵東。誓辭甲第金門裡，身作長城玉塞中。衛霍才堪一騎將，朝廷不數貳師功。趙魏燕韓多勁卒，關西俠少何咆勃。報讎只是聞嘗膽，飲酒不曾妨刮骨。畫戟雕戈百白寒，連旗大旆黃塵沒。疊鼓遙翻瀚海波，鳴笳亂動天山月。麒麒錦帶佩吳鉤，颯遝青驪躍紫騮。拔劍已斷天驕臂，歸鞍共飲月支頭。漢兵大呼一當百，虜騎相看哭且愁。教戰雖令赴湯火，終知上將先伐謀。
山頭松柏林，山下泉聲傷客心。千里萬里春草色，黃河東流流不息。黃龍戍上遊俠兒，愁逢漢使不相識。
單車曾出塞，報國敢邀勳。見逐張征虜，今思霍冠軍。沙平連白雲，蓬捲入黃雲。慷慨倚長劍，高歌一送君。
不識陽關路，新從定遠侯。黃雲斷春色，畫角起邊愁。瀚海經年到，交河出塞流。須令外國使，知飲月氏頭。
絕域陽關道，胡沙與塞塵。三春時有雁，萬里少行人。苜蓿隨天馬，葡萄逐漢臣。當令外國懼，不敢覓和親。
天官動將星，漢上柳條青。萬里鳴刁鬥，三軍出井陘。忘身辭鳳闕，報國取龍庭。豈學書生輩，窗間老一經。
橫吹雜繁笳，邊風卷塞沙。還聞田司馬，更逐李輕車。蒲類成秦地，莎車屬漢家。當令犬戎國，朝聘學昆邪。
野老才三戶，邊村少四鄰。婆娑依裡社，簫鼓賽田神。灑酒澆芻狗，焚香拜木人。女巫紛屢舞，羅襪自生塵。
風勁角弓鳴，將軍獵渭城。草枯鷹眼疾，雪盡馬蹄輕。忽過新豐市，還歸細柳營。回看射雕處，千里暮雲平。
單車欲問邊，屬國過居延。征蓬出漢塞，歸雁入胡天。大漠孤煙直，長河落日圓。蕭關逢候吏，都護在燕然。
行行西陌返，駐幰問車公。挾轂雙官騎，應門五尺僮。老年如塞北，強起離牆東。為報壺丘子，來人道姓蒙。
天上去西征，雲中護北平。生擒白馬將，連破黑雕城。忽見芻靈苦，徒聞竹使榮。空留左氏傳，誰繼卜商名。返葬金符守，同歸石窌妻。卷衣悲畫翟，持翣待鳴雞。容衛都人慘，山川駟馬嘶。猶聞隴上客，相對哭征西。塗芻去國門，秘器出東園。太守留金印，夫人罷錦軒。旌旗轉衰木，簫鼓上寒原。墳樹應西靡，長思魏闕恩。
居延城外獵天驕，白草連山野火燒。暮雲空磧時驅馬，秋日平原好射雕。護羌校尉朝乘障，破虜將軍夜渡遼。玉靶角弓珠勒馬，漢家將賜霍嫖姚。
新豐美酒鬥十千，咸陽遊俠多少年。相逢意氣為君飲，系馬高樓垂柳邊。出身仕漢羽林郎，初隨驃騎戰漁陽。孰知不向邊庭苦，縱死猶聞俠骨香。一身能擘兩雕弧，虜騎千重只似無。偏坐金鞍調白羽，紛紛射殺五單于。漢家君臣歡宴終，高議雲台論戰功。天子臨軒賜侯印，將軍佩出明光宮。
腰間寶劍七星文，臂上雕弓百戰勳。見說雲中擒黠虜，始知天上有將軍。
渭城朝雨浥輕塵，客舍青青楊柳春。勸君更盡一杯酒，西出陽關無故人。
欲逐將軍取右賢，沙場走馬向居延。遙知漢使蕭關外，愁見孤城落日邊。
涼州城外少行人，百尺峰頭望虜塵。健兒擊鼓吹羌笛，共賽城東越騎神。
清風明月苦相思，蕩子從戎十載餘。征人去日殷勤囑，歸雁來時數附書。
悠悠遠行歸，經春涉長道。幽冀桑始青，洛陽蠶欲老。憶昨戎馬地，別時心草草。烽火從北來，邊城閉常早。平生少相遇，未得展懷抱。今日杯酒間，見君交情好。
三十羽林將，出身常事邊。春風吹淺草，獵騎何翩翩。插羽兩相顧，鳴弓新上弦。射麋入深谷，飲馬投荒泉。馬上共傾酒，野中聊割鮮。相看未及飲，雜虜寇幽燕。烽火去不息，胡塵高際天。長驅救東北，戰解城亦全。報國行赴難，古來皆共然。
高山代郡東接燕，雁門胡人家近邊。解放胡鷹逐塞鳥，能將代馬獵秋田。山頭野火寒多燒，雨裡孤峰濕作煙。聞道遼西無鬥戰，時時醉向酒家眠。
聞君為漢將，虜騎罷南侵。出塞清沙漠，還家拜羽林。風霜臣節苦，歲月主恩深。為語西河使，知余報國心。
征馬去翩翩，城秋月正圓。單于莫近塞，都護欲臨邊。漢驛通煙火，胡沙乏井泉。功成須獻捷，未必去經年。
燕郊芳歲晚，殘雪凍邊城。四月青草合，遼陽春水生。胡人正牧馬，漢將日徵兵。露重寶刀濕，沙虛金鼓鳴。寒衣著已盡，春服與誰成。寄語洛陽使，為傳邊塞情。
燕台一望客心驚，簫鼓喧喧漢將營。萬里寒光生積雪，三邊曙色動危旌。沙場烽火連胡月，海畔雲山擁薊城。少小雖非投筆吏，論功還欲請長纓。
黃雲雁門郡，日暮風沙裡。千騎黑貂裘，皆稱羽林子。金笳吹朔雪，鐵馬嘶雲水。帳下飲蒲萄，平生寸心是。
行人朝走馬，直指薊城傍。薊城通漠北，萬里別吾鄉。海上千烽火，沙中百戰場。軍書發上郡，春色度河陽。嫋嫋漢宮柳，青青胡地桑。琵琶出塞曲，橫笛斷君腸。
白日登山望烽火,黃昏飲馬傍交河。行人刁鬥風沙暗,公主琵琶幽怨多。野雲萬里無城郭,雨雪紛紛連大漠。胡雁哀鳴夜夜飛,胡兒眼淚雙雙落。聞道玉門猶被遮,應將性命逐輕車。年年戰骨埋荒外,空見蒲桃入漢家。
南山截竹為觱篥，此樂本自龜茲出。流傳漢地曲轉奇，涼州胡人為我吹。傍鄰聞者多歎息，遠客思鄉皆淚垂。世人解聽不解賞，長飆風中自來往。枯桑老柏寒颼飀，九雛鳴鳳亂啾啾。龍吟虎嘯一時發，萬籟百泉相與秋。忽然更作漁陽摻，黃雲蕭條白日暗。變調如聞楊柳春，上林繁花照眼新。歲夜高堂列明燭，美酒一杯聲一曲。
烏孫腰間佩兩刀，刃可吹毛錦為帶。握中枕宿穹廬室，馬上割飛翳螉塞。執之魍魎誰能前，氣凜清風沙漠邊。磨用陰山一片玉，洗將胡地獨流泉。主人屏風寫奇狀，鐵鞘金鐶儼相向。回頭瞪目時一看，使予心在江湖上。
男兒事長征，少小幽燕客。賭勝馬蹄下，由來輕七尺。殺人莫敢前，須如蝟毛磔。黃雲隴底白雪飛，未得報恩不能歸。遼東小婦年十五，慣彈琵琶解歌舞。今為羌笛出塞聲，使我三軍淚如雨。
蔡女昔造胡笳聲，一彈一十有八拍。胡人落淚沾邊草，漢使斷腸對歸客。古戍蒼蒼烽火寒，大荒沉沉飛雪白。先拂商弦後角羽，四郊秋葉驚摵摵。董夫子，通神明，深山竊聽來妖精。言遲更速皆應手，將往復旋如有情。空山百鳥散還合，萬里浮雲陰且晴。嘶酸雛雁失群夜，斷絕胡兒戀母聲。川為淨其波，鳥亦罷其鳴。烏孫部落家鄉遠，邏娑沙塵哀怨生。幽音變調忽飄灑，長風吹林雨墮瓦。迸泉颯颯飛木末，野鹿呦呦走堂下。長安城連東掖垣，鳳凰池對青瑣門。高才脫略名與利，日夕望君抱琴至。
少年學騎射,勇冠並州兒。直愛出身早,邊功沙漠垂。戎鞭腰下插,羌笛雪中吹。膂力今應盡,將軍猶未知。
百花原頭望京師，黃河水流無已時。窮秋曠野行人絕，馬首東來知是誰。
小山破體閑支策，落日梨花照空壁。詩堪記室妒風流，畫與將軍作勍敵。
天紀啟真命，君生臣亦生。乃知赤帝子，複有蒼龍精。神武建皇極，文昌開將星。超超渭濱器，落落山西名。畫閫入受脤，鑿門出扞城。戎人昧正朔，我有軒轅兵。隴路起豐鎬，關雲隨旆旌。河湟訓兵甲，義勇方橫行。韓魏多銳士，蹶張在幕庭。大非四決軋，石堡高崢嶸。攻伐若振槁，孰雲非神明。嘉謀即天意，驟勝由師貞。枯草被西陸，烈風昏太清。戢戈旄頭落，牧馬昆侖平。賓從儼冠蓋，封山紀天聲。來朝芙蓉闕，鳴玉飄華纓。直道濟時憲，天邦遂輕刑。抗書報知己，松柏亦以榮。嘉命列上第，德輝照天京。在車持簡墨，粲粲皆詞英。顧我搶榆者，莫能翔青冥。游燕非騏驥，躑躅思長鳴。
鬼方生獫狁，時寇盧龍營。帝念霍嫖姚，詔發咸林兵。天星下文閣，簡師臨我城。三陌觀勇夫，五餌謀長纓。雷野大車發，震雲靈鼓鳴。太華色莽蒼，清渭風交橫。胡馬悲雨雪，詩人歌旆旌。閼氏為女奴，單于作邊氓。神皇麒麟閣，大將不書名。
北伐昧天造，王師示有征。轅門統元律，帝室命宗英。靈威方首事，仗鉞按邊城。膏雨被春草，黃雲浮太清。文儒托後乘，武旅趨前旌。出車發西洛，營軍臨北平。曰予深固陋，志氣頗縱橫。嘗思驃騎幕，願逐嫖姚兵。惟賢美無度，海內依揚聲。河間舊相許，車騎日逢迎。折節下謀士，深心論客卿。忠言雖未列，庶以知君誠。
萬國朝天中，東隅道最長。吾生美無度，高駕仕春坊。出入蓬山裡，逍遙伊水傍。伯鸞游太學，中夜一相望。落日懸高殿，秋風入洞房。屢言相去遠，不覺生朝光。
相送隴山頭，東西隴水流。從來心膽盛，今日為君愁。暗雪迷征路，寒雲隱戍樓。唯餘旌旆影，相逐去悠悠。
一雁過連營，繁霜覆古城。胡笳在何處，半夜起邊聲。
西行隴上泣胡天，南向雲中指渭川。毳幕夜來時宛轉，何由得似漢王邊。胡王知妾不勝悲，樂府皆傳漢國辭。朝來馬上箜篌引，稍似宮中閑夜時。日暮驚沙亂雪飛，傍人相勸易羅衣。強來前殿看歌舞，共待單于夜獵歸。彩騎雙雙引寶車，羌笛兩兩奏胡笳。若為別得橫橋路，莫隱宮中玉樹花。
向晚橫吹悲,風動馬嘶合。前驅引旗節,千里陣雲匝。單于下陰山,砂礫空颯颯。封侯取一戰,豈複念閨閣。
蟬鳴空桑林，八月蕭關道。出塞入塞寒，處處黃蘆草。從來幽並客，皆共塵沙老。莫學遊俠兒，矜誇紫騮好。飲馬渡秋水，水寒風似刀。平沙日未沒，黯黯見臨洮。昔日長城戰，咸言意氣高。黃塵足今古，白骨亂蓬蒿。奉詔甘泉宮，總征天下兵。朝廷備禮出，郡國豫郊迎。紛紛幾萬人，去者無全生。臣願節宮廄，分以賜邊城。邊頭何慘慘，已葬霍將軍。部曲皆相吊，燕南代北聞。功勳多被黜，兵馬亦尋分。更遣黃龍戍，唯當哭塞雲。
秋風夜渡河，吹卻雁門桑。遙見胡地獵，韝馬宿嚴霜。五道分兵去，孤軍百戰場。功多翻下獄，士卒但心傷。
向夕臨大荒，朔風軫歸慮。平沙萬里餘，飛鳥宿何處。虜騎獵長原，翩翩傍河去。邊聲搖白草，海氣生黃霧。百戰苦風塵，十年履霜露。雖投定遠筆，未坐將軍樹。早知行路難，悔不理章句。秋草馬蹄輕，角弓持弦急。去為龍城戰，正值胡兵襲。軍氣橫大荒，戰酣日將入。長風金鼓動，白露鐵衣濕。四起愁邊聲，南庭時佇立。斷蓬孤自轉，寒雁飛相及。萬里雲沙漲，平原冰霰澀。惟聞漢使還，獨向刀環泣。
西陵俠少年，送客短長亭。青槐夾兩道，白馬如流星。聞道羽書急，單于寇井陘。氣高輕赴難，誰顧燕山銘。走馬遠相尋，西樓下夕陰。結交期一劍，留意贈千金。高閣歌聲遠，重門柳色深。夜闌須盡飲，莫負百年心。
獨飲灞上亭，寒山青門外。長雲驟落日，桑棗寂已晦。古人驅馳者，宿此凡幾代。佐邑由東南，豈不知進退。吾宗秉全璞，楚得璆琳最。茅山就一征，柏署起三載。道契非物理，神交無留礙。知我滄溟心，脫略腐儒輩。孟冬鑾輿出，陽穀群臣會。半夜馳道喧，五侯擁軒蓋。是時燕齊客，獻術蓬瀛內。甚悅我皇心，得與王母對。賤臣欲干謁，稽首期殞碎。哲弟感我情，問易窮否泰。良馬足尚踠，寶刀光未淬。昨聞羽書飛，兵氣連朔塞。諸將多失律，廟堂始追悔。安能召書生，願得論要害。戎夷非草木，侵逐使狼狽。雖有屠城功，亦有降虜輩。兵糧如山積，恩澤如雨霈。羸卒不可興，磧地無足愛。若用匹夫策，坐令軍圍潰。不費黃金資，甯求白璧賚。明主憂既遠，邊事亦可大。荷寵務推誠，離言深慷慨。霜搖直指草，燭引明光珮。公論日夕阻，朝廷蹉跎會。孤城海門月，萬里流光帶。不應百尺松，空老鐘山靄。
殺氣凝不流，風悲日彩寒。浮埃起四遠，遊子彌不歡。依然宿扶風，沽酒聊自寬。寸心亦未理，長鋏誰能彈。主人就我飲，對我還慨歎。便泣數行淚，因歌行路難。十五役邊地，三回討樓蘭。連年不解甲，積日無所餐。將軍降匈奴，國使沒桑幹。去時三十萬，獨自還長安。不信沙場苦，君看刀箭瘢。鄉親悉零落，塚墓亦摧殘。仰攀青松枝，慟絕傷心肝。禽獸悲不去，路傍誰忍看。幸逢休明代，寰宇靜波瀾。老馬思伏櫪，長鳴力已殫。少年與運會，何事發悲端。天子初封禪，賢良刷羽翰。三邊悉如此，否泰亦須觀。
橫笛怨江月，扁舟何處尋。聲長楚山外，曲繞胡關深。相去萬餘裡，遙傳此夜心。寥寥浦漵寒，響盡惟幽林。不知誰家子，複奏邯鄲音。水客皆擁棹，空霜遂盈襟。羸馬望北走，遷人悲越吟。何當邊草白，旌節隴城陰。
盧谿郡南夜泊舟，夜聞兩岸羌戎謳，其時月黑猿啾啾。微雨沾衣令人愁，有一遷客登高樓，不言不寐彈箜篌。彈作薊門桑葉秋，風沙颯颯青塚頭，將軍鐵驄汗血流。深入匈奴戰未休，黃旗一點兵馬收，亂殺胡人積如丘。瘡病驅來配邊州，仍披漠北羔羊裘，顏色饑枯掩面羞。眼眶淚滴深兩眸，思還本鄉食犛牛，欲語不得指咽喉。或有強壯能咿嚘，意說被他邊將讎，五世屬藩漢主留。碧毛氈帳河曲遊，橐駝五萬部落稠，敕賜飛鳳金兜鍪。為君百戰如過籌，靜掃陰山無鳥投，家藏鐵券特承優。黃金千斤不稱求，九族分離作楚囚，深溪寂寞弦苦幽。草木悲感聲颼飀，僕本東山為國憂，明光殿前論九疇。簏讀兵書盡冥搜，為君掌上施權謀，洞曉山川無與儔。紫宸詔發遠懷柔，搖筆飛霜如奪鉤，鬼神不得知其由。憐愛蒼生比蚍蜉，朔河屯兵須漸抽，盡遣降來拜禦溝。便令海內休戈矛，何用班超定遠侯，史臣書之得已不。
白馬逐朱車，黃昏入狹邪。柳樹烏爭宿，爭枝未得飛上屋。東房少婦婿從軍，每聽烏啼知夜分。
城南虜已合，一夜幾重圍。自有金笳引，能沾出塞衣。聽臨關月苦，清入海風微。三奏高樓曉，胡人掩涕歸。
大將軍出戰，白日暗榆關。三面黃金甲，單于破膽還。
烽火城西百尺樓，黃昏獨上海風秋。更吹羌笛關山月，無那金閨萬里愁。琵琶起舞換新聲，總是關山舊別情。撩亂邊愁聽不盡，高高秋月照長城。關城榆葉早疏黃，日暮雲沙古戰場。表請回軍掩塵骨，莫教兵士哭龍荒。青海長雲暗雪山，孤城遙望玉門關。黃沙百戰穿金甲，不破樓蘭終不還。大漠風塵日色昏，紅旗半卷出轅門。前軍夜戰洮河北，已報生擒吐谷渾。胡瓶落膊紫薄汗，碎葉城西秋月團。明敕星馳封寶劍，辭君一夜取樓蘭。玉門山嶂幾千重，山北山南總是烽。人依遠戍須看火，馬踏深山不見蹤。
秦時明月漢時關，萬里長征人未還。但使龍城飛將在，不教胡馬度陰山。騮馬新跨白玉鞍，戰罷沙場月色寒。城頭鐵鼓聲猶振，匣裡金刀血未幹。
一從恩譴度瀟湘，塞北江南萬里長。莫道薊門書信少，雁飛猶得到衡陽。
白花原頭望京師，黃河水流無盡時。窮秋曠野行人絕，馬首東來知是誰。
音書杜絕白狼西，桃李無顏黃鳥啼。寒雁春深歸去盡，出門腸斷草萋萋。
翩翩雲中使，來問太原卒。百戰苦不歸，刀頭怨明月。塞雲隨陣落，寒日傍城沒。城下有寡妻，哀哀哭枯骨。
牧馬古道傍，道傍多古墓。蕭條愁殺人，蟬鳴白楊樹。回頭望京邑，合遝生塵霧。富貴安可常，歸來保貞素。
羸馬朝自燕，一身為二連。憶親拜孤塚，移葬雙陵前。幽願從此畢，劍心因獲全。孟冬寒氣盛，撫轡告言旋。碣石海北門，餘寇惟朝鮮。離離一寒騎，嫋嫋馳白天。生別皆自取，況為士卒先。寸心漁陽興，落日旌竿懸。
漢宮豈不死，異域傷獨沒。萬里馱黃金，蛾眉為枯骨。回車夜出塞，立馬皆不發。共恨丹青人，墳上哭明月。
嫖姚北伐時，深入強千里。戰餘落日黃，軍敗鼓聲死。嘗聞漢飛將，可奪單于壘。今與山鬼鄰，殘兵哭遼水。
日出乘釣舟，嫋嫋持釣竿。涉淇傍荷花，驄馬閑金鞍。俠客白雲中，腰間懸轆轤。出門事嫖姚，為君西擊胡。胡兵漢騎相馳逐，轉戰孤軍西海北。百尺旌竿沉黑雲，邊笳落日不堪聞。
單于雖不戰，都護事邊深。君執幕中秘，能為高士心。海頭近初月，磧裡多愁陰。西望郭猶子，將分淚滿襟。
鐵馬胡裘出漢營，分麾百道救龍城。左賢未遁旌竿折，過在將軍不在兵。
玉帛朝回望帝鄉，烏孫歸去不稱王。天涯靜處無征戰，兵氣銷為日月光。北海陰風動地來，明君祠上望龍堆。髑髏皆是長城卒，日暮沙場飛作灰。龍鬥雌雄勢已分，山崩鬼哭恨將軍。黃河直北千餘裡，冤氣蒼茫成黑雲。因嫁單于怨在邊，蛾眉萬古葬胡天。漢家此去三千里，青塚常無草木煙。
進軍飛狐北,窮寇勢將變。日落沙塵昏,背河更一戰。騂馬黃金勒,雕弓白羽箭。射殺左賢王,歸奏未央殿。欲言塞下事,天子不召見。東出咸陽門,哀哀淚如霰。
請君留楚調，聽我吟燕歌。家在遼水頭，邊風意氣多。出身為漢將，正值戎未和。雪中淩天山，冰上渡交河。大小百餘戰，封侯竟蹉跎。歸來灞陵下，故舊無相過。雄劍委塵匣，空門垂雀羅。玉簪還趙女，寶瑟付齊娥。昔日不為樂，時哉今奈何。
驄馬拂繡裳，按兵遼水陽。西分雁門騎，北逐樓煩王。聞道五軍集，相邀百戰場。風沙暗天起，虜騎森已行。儒服揖諸將，雄謀吞大荒。金門來見謁，朱紱生輝光。數年侍御史，稍遷尚書郎。人生志氣立，所貴功業昌。何必守章句，終年事鉛黃。同時獻賦客，尚在東陵傍。
驅馬擊長劍，行役至蕭關。悠悠五原上，永眺關河前。北虜三十萬，此中常控弦。秦城亙宇宙，漢帝理旌旃。刁鬥鳴不息，羽書日夜傳。五軍計莫就，三策議空全。大漠橫萬里，蕭條絕人煙。孤城當瀚海，落日照祁連。愴矣苦寒奏，懷哉式微篇。更悲秦樓月，夜夜出胡天。
奉義朝中國，殊恩及遠臣。鄉心遙渡海，客路再經春。落日誰同望，孤舟獨可親。拂波銜木鳥，偶宿泣珠人。禮樂夷風變，衣冠漢制新。青雲已幹呂，知汝重來賓。
獨過長沙去，誰堪此路愁。秋風散千騎，寒雨泊孤舟。賈誼辭明主，蕭何識故侯。漢廷當自召，湘水但空流。
少年辭魏闕，白首向沙場。瘦馬戀秋草，征人思故鄉。暮笳吹塞月，曉甲帶胡霜。自到雲中郡，於今百戰強。
流落征南將，曾驅十萬師。罷歸無舊業，老去戀明時。獨立三朝識，輕生一劍知。茫茫漢江上，日暮複何之。
舉目傷蕪沒，何年此戰爭。歸人失舊裡，老將守孤城。廢戍山煙出，荒田野火行。獨憐溮水上，時亂亦能清。
聞道軍書至，揚鞭不問家。虜雲連白草，漢月到黃沙。汗馬河源飲，燒羌隴坻遮。翩翩新結束，去逐李輕車。
玄黃一疲馬，筋力盡胡塵。驤首北風夕，徘徊鳴向人。誰憐棄置久，卻與駑駘親。猶戀長城外，青青寒草春。
回看虜騎合，城下漢兵稀。白刃兩相向，黃雲愁不飛。手中無尺鐵，徒欲突重圍。目極雁門道，青青邊草春。一身事征戰，匹馬同苦辛。末路成白首，功歸天下人。倚劍白日暮，望鄉登戍樓。北風吹羌笛，此夜關山愁。回首不無意，滹河空自流。黃沙一萬里，白首無人憐。報國劍已折，歸鄉身幸全。單于古台下，邊色寒蒼然。落日更蕭條，北風動枯草。將軍追虜騎，夜失陰山道。戰敗仍樹勳，韓彭但空老。草枯秋塞上，望見漁陽郭。胡馬嘶一聲，漢兵淚雙落。誰為吮瘡者，此事今人薄。
吹角報蕃營，回軍欲洗兵。已教青海外，自築漢家城。渺渺戍煙孤，茫茫塞草枯。隴頭那用閉，萬里不防胡。絕漠大軍還，平沙獨戍閑。空留一片石，萬古在燕山。
剡路除荊棘，王師罷鼓鼙。農歸滄海畔，圍解赤城西。赦罪春陽發，收兵太白低。遠峰來馬首，橫笛入猿啼。蘭渚催新幄，桃源識故蹊。已聞開閣待，誰許臥東溪。
職副旌旄重，才兼識量通。使車遙肅物，邊策遠和戎。擲地金聲著，從軍寶劍雄。官成稽古力，名達濟時功。肅穆烏臺上，雍容粉署中。含香初待漏，持簡舊生風。黠吏偏驚隼，貪夫輒避驄。且知榮已隔，誰謂道仍同。念舊追連茹，謀生任轉蓬。泣連三獻玉，瘡懼再傷弓。戀土函關外，瞻塵灞水東。他時書一劄，猶冀問途窮。
迢遞太行路，自古稱險惡。千騎儼欲前，群峰望如削。火雲從中出，仰視飛鳥落。汗馬臥高原，危旌倚長薄。清風竟不至，赤日方煎鑠。石枯山木燋，鱗窮水泉涸。九重今旰食，萬里傳明略。諸將候軒車，元兇愁鼎鑊。何勞短兵接，自有長纓縛。通越事豈難，渡瀘功未博。朝辭羊腸阪，夕望貝丘郭。漳水斜繞營，常山遙入幕。永懷姑蘇下，遙寄建安作。白雪和難成，滄波意空托。陳琳書記好，王粲從軍樂。早晚歸漢廷，隨公上麟閣。
萬里辭家事鼓鼙，金陵驛路楚雲西。江春不肯留歸客，草色青青送馬蹄。
謫居為別倍傷情,何事從戎獨遠行。千里按圖收故地,三軍罷戰及春耕。江天渺渺鴻初去,漳水悠悠草欲生。莫學仲連逃海上,田單空愧取聊城。
若為天畔獨歸秦，對水看山欲暮春。窮海別離無限路，隔河征戰幾歸人。長安萬里傳雙淚，建德千峰寄一身。想到郵亭愁駐馬，不堪西望見風塵。
建牙吹角不聞喧，三十登壇眾所尊。家散萬金酬士死，身留一劍答君恩。漁陽老將多回席，魯國諸生半在門。白馬翩翩春草細，郊原西去獵平原。
征西諸將一如君，報德誰能不顧勳。身逐塞鴻來萬里，手披荒草看孤墳。擒生絕漠經胡雪，懷舊長沙哭楚雲。歸去蕭條灞陵上，幾人看葬李將軍。
鶯啼燕語報新年，馬邑龍堆路幾千。家住層城臨漢苑，心隨明月到胡天。機中錦字論長恨，樓上花枝笑獨眠。為問元戎竇車騎，何時返旆勒燕然。
江南相送隔煙波，況複新秋一雁過。聞道全軍征北虜，又言詩將會南河。邊心冉冉鄉人絕，寒色青青戰馬多。共許陳琳工奏記，知君名行未蹉跎。
驕虜乘秋下薊門，陰山日夕煙塵昏。三軍疲馬力已盡，百戰殘兵功未論。陣雲泱漭屯塞北，羽書紛紛來不息。孤城望處增斷腸，折劍看時可沾臆。元戎日夕且歌舞，不念關山久辛苦。自矜倚劍氣淩雲，卻笑聞笳淚如雨。萬里飄颻空此身，十年征戰老胡塵。赤心報國無片賞，白首還家有幾人。朔風蕭蕭動枯草，旌旗獵獵榆關道。漢月何曾照客心，胡笳只解催人老。軍前仍欲破重圍，閨裡猶應愁未歸。小婦十年啼夜織，行人九月憶寒衣。飲馬滹河晚更清，行吹羌笛遠歸營。只恨漢家多苦戰，徒遺金鏃滿長城。
自矜嬌豔色，不顧丹青人。那知粉繪能相負，卻使容華翻誤身。上馬辭君嫁驕虜，玉顏對人啼不語。北風雁急浮雲秋，萬里獨見黃河流。纖腰不復漢宮寵，雙蛾長向胡天愁。琵琶弦中苦調多，蕭蕭羌笛聲相和。誰憐一曲傳樂府，能使千秋傷綺羅。
長安少年無遠圖，一生惟羨執金吾。麒麟前殿拜天子，走馬西擊長城胡。胡沙獵獵吹人面，漢虜相逢不相見。遙聞鼙鼓動地來，傳道單于夜猶戰。此時顧恩甯顧身，為君一行摧萬人。壯士揮戈回白日，單于濺血染朱輪。歸來飲馬長城窟，長城道傍多白骨。問之耆老何代人，雲是秦王築城卒。黃昏塞北無人煙，鬼哭啾啾聲沸天。無罪見誅功不賞，孤魂流落此城邊。當昔秦王按劍起，諸侯膝行不敢視。富國強兵二十年，築怨興徭九千里。秦王築城何太愚，天實亡秦非北胡。一朝禍起蕭牆內，渭水咸陽不復都。
春氣滿林香，春遊不可忘。落花吹欲盡，垂柳折還長。桑女淮南曲，金鞍塞北裝。行行小垂手，日暮渭川陽。
紫綬尚書印，朱輧丞相車。登朝身許國，出閫將辭家。不憚炎蒸苦，親嘗走集賒。選徒軍有政，誓卒爾無嘩。帝樂風初起，王城日半斜。寵行流聖作，寅餞照台華。騎曆河南樹，旌搖塞北沙。榮懷應盡服，嚴殺已先加。業峻靈祇保，功成道路嗟。寧如鑿空使，遠致石榴花。
蒲萄美酒夜光杯，欲飲琵琶馬上催。醉臥沙場君莫笑，古來征戰幾人回。秦中花鳥已應闌，塞外風沙猶自寒。夜聽胡笳折楊柳，教人意氣憶長安。
少年多武力，勇氣冠幽州。何以縱心賞，馬啼春草頭。遲遲平原上，狐兔奔林丘。猛虎忽前逝，俊鷹連下鞲。俯身逐南北，輕捷固難儔。所發無不中，失之如我讎。豈唯務馳騁，猗爾暴田疇。殘殺非不痛，古來良有由。
君不見高山萬仞連蒼旻，天長地久成埃塵。
昔時聞遠路，謂是等閒行。及到求人地，始知為客情。事將公道背，塵繞馬蹄生。倘使長如此，便堪休去程。
吾觀非常者，碌碌在目前。君負鴻鵠志，蹉跎書劍年。一聞邊烽動，萬里忽爭先。余亦赴京國，何當獻凱還。
妾有盤龍鏡，清光常晝發。自從生塵埃，有若霧中月。愁來試取照，坐歎生白髮。寄語邊塞人，如何久離別。
才有幕中士，甯無塞上勳。漢兵將滅虜，王粲始從軍。旌旆邊庭去，山川地脈分。平生一匕首，感激贈夫君。
男兒一片氣，何必五車書。好勇方過我，多才便起予。運籌將入幕，養拙就閒居。正待功名遂，從君繼兩疏。
念爾習詩禮，未曾違戶庭。平生早偏露，萬里更飄零。坐棄三牲養，行觀八陣形。飾裝辭故里，謀策赴邊庭。壯志吞鴻鵠，遙心伴鶺鴒。所從文且武，不戰自應寧。
異俗非鄉俗，新年改故年。薊門看火樹，疑是燭龍燃。
北固臨京口，夷山近海濱。江風白浪起，愁殺渡頭人。
渾成紫檀金屑文，作得琵琶聲入雲。胡地迢迢三萬里，那堪馬上送明君。異方之樂令人悲，羌笛胡笳不用吹。坐看今夜關山月，思殺邊城遊俠兒。
大雅久不作,吾衰竟誰陳。王風委蔓草,戰國多荊榛。龍虎相啖食,兵戈逮狂秦。正聲何微茫,哀怨起騷人。揚馬激頹波,開流蕩無垠。廢興雖萬變,憲章亦已淪。自從建安來,綺麗不足珍。聖代複元古,垂衣貴清真。群才屬休明,乘運共躍鱗。文質相炳煥,眾星羅秋旻。我志在刪述,垂輝映千春。希聖如有立,絕筆於獲麟。蟾蜍薄太清,蝕此瑤台月。圓光虧中天,金魄遂淪沒。螮蝀入紫微,大明夷朝暉。浮雲隔兩曜,萬象昏陰霏。蕭蕭長門宮,昔是今已非。桂蠹花不實,天霜下嚴威。沈歎終永夕,感我涕沾衣。秦皇掃六合,虎視何雄哉。飛劍決浮雲,諸侯盡西來。明斷自天啟,大略駕群才。收兵鑄金人,函穀正東開。銘功會稽嶺,騁望琅琊台。刑徒七十萬,起土驪山隈。尚采不死藥,茫然使心哀。連弩射海魚,長鯨正崔嵬。額鼻象五嶽,揚波噴雲雷。鬐鬣蔽青天,何由睹蓬萊。徐巿載秦女,樓船幾時回。但見三泉下,金棺葬寒灰。鳳飛九千仞,五章備彩珍。銜書且虛歸,空入周與秦。橫絕曆四海,所居未得鄰。吾營紫河車,千載落風塵。藥物秘海嶽,采鉛青溪濱。時登大樓山,舉手望仙真。羽駕滅去影,飆車絕回輪。尚恐丹液遲,志願不及申。徒霜鏡中發,羞彼鶴上人。桃李何處開,此花非我春。唯應清都境,長與韓眾親。太白何蒼蒼,星辰上森列。去天三百里,邈爾與世絕。中有綠發翁,披雲臥松雪。不笑亦不語,冥棲在岩穴。我來逢真人,長跪問寶訣。粲然啟玉齒,授以煉藥說。銘骨傳其語,竦身已電滅。仰望不可及,蒼然五情熱。吾將營丹砂,永與世人別。代馬不思越,越禽不戀燕。情性有所習,土風固其然。昔別雁門關,今戍龍庭前。驚沙亂海日,飛雪迷胡天。蟣虱生虎鶡,心魂逐旌旃。苦戰功不賞,忠誠難可宣。誰憐李飛將,白首沒三邊。五鶴西北來,飛飛淩太清。仙人綠雲上,自道安期名。兩兩白玉童,雙吹紫鸞笙。去影忽不見,回風送天聲。我欲一問之,飄然若流星。願餐金光草,壽與天齊傾。咸陽二三月,宮柳黃金枝。綠幘誰家子,賣珠輕薄兒。日暮醉酒歸,白馬驕且馳。意氣人所仰,冶游方及時。子雲不曉事,晚獻長楊辭。賦達身已老,草玄鬢若絲。投閣良可歎,但為此輩嗤。莊周夢蝴蝶,蝴蝶為莊周。一體更變易,萬事良悠悠。乃知蓬萊水,複作清淺流。青門種瓜人,舊日東陵侯。富貴故如此,營營何所求。齊有倜儻生,魯連特高妙。明月出海底,一朝開光曜。卻秦振英聲,後世仰末照。意輕千金贈,顧向平原笑。吾亦澹蕩人,拂衣可同調。黃河走東溟,白日落西海。逝川與流光,飄忽不相待。春容舍我去,秋發已衰改。人生非寒松,年貌豈長在。吾當乘雲螭,吸景駐光彩。松柏本孤直,難為桃李顏。昭昭嚴子陵,垂釣滄波間。身將客星隱,心與浮雲閑。長揖萬乘君,還歸富春山。清風灑六合,邈然不可攀。使我長歎息,冥棲岩石間。君平既棄世,世亦棄君平。觀變窮太易,探元化群生。寂寞綴道論,空簾閉幽情。騶虞不虛來,鸑鷟有時鳴。安知天漢上,白日懸高名。海客去已久,誰人測沉冥。胡關饒風沙,蕭索竟終古。木落秋草黃,登高望戎虜。荒城空大漠,邊邑無遺堵。白骨橫千霜,嵯峨蔽榛莽。借問誰淩虐,天驕毒威武。赫怒我聖皇,勞師事鼙鼓。陽和變殺氣,發卒騷中土。三十六萬人,哀哀淚如雨。且悲就行役,安得營農圃。不見征戍兒,豈知關山苦。李牧今不在,邊人飼豺虎。燕昭延郭隗,遂築黃金台。劇辛方趙至,鄒衍複齊來。奈何青雲士,棄我如塵埃。珠玉買歌笑,糟糠養賢才。方知黃鶴舉,千里獨裴回。寶劍雙蛟龍,雪花照芙蓉。精光射天地,雷騰不可沖。一去別金匣,飛沉失相從。風胡滅已久,所以潛其鋒。吳水深萬丈,楚山邈千重。雌雄終不隔,神物會當逢。金華牧羊兒,乃是紫煙客。我願從之遊,未去發已白。不知繁華子,擾擾何所迫。昆山采瓊蕊,可以煉精魄。天津三月時,千門桃與李。朝為斷腸花,暮逐東流水。前水複後水,古今相續流。新人非舊人,年年橋上游。雞鳴海色動,謁帝羅公侯。月落西上陽,餘輝半城樓。衣冠照雲日,朝下散皇州。鞍馬如飛龍,黃金絡馬頭。行人皆辟易,志氣橫嵩丘。入門上高堂,列鼎錯珍羞。香風引趙舞,清管隨齊謳。七十紫鴛鴦,雙雙戲庭幽。行樂爭晝夜,自言度千秋。功成身不退,自古多愆尤。黃犬空歎息,綠珠成釁仇。何如鴟夷子,散發棹扁舟。西嶽蓮花山,迢迢見明星。素手把芙蓉,虛步躡太清。霓裳曳廣帶,飄拂升天行。邀我登雲台,高揖衛叔卿。恍恍與之去,駕鴻淩紫冥。俯視洛陽川,茫茫走胡兵。流血塗野草,豺狼盡冠纓。昔我游齊都,登華不注峰。茲山何峻秀,綠翠如芙蓉。蕭颯古仙人,了知是赤松。借予一白鹿,自挾兩青龍。含笑淩倒景,欣然願相從。泣與親友別,欲語再三咽。勖君青松心,努力保霜雪。世路多險艱,白日欺紅顏。分手各千里,去去何時還。在世複幾時,倏如飄風度。空聞紫金經,白首愁相誤。撫己忽自笑,沉吟為誰故。名利徒煎熬,安得閒余步。終留赤玉舄,東上蓬萊路。秦帝如我求,蒼蒼但煙霧。郢客吟白雪,遺響飛青天。徒勞歌此曲,舉世誰為傳。試為巴人唱,和者乃數千。吞聲何足道,歎息空淒然。秦水別隴首,幽咽多悲聲。胡馬顧朔雪,躞蹀長嘶鳴。感物動我心,緬然含歸情。昔視秋蛾飛,今見春蠶生。嫋嫋桑柘葉,萋萋柳垂榮。急節謝流水,羈心搖懸旌。揮涕且複去,惻愴何時平。秋露白如玉,團團下庭綠。我行忽見之,寒早悲歲促。人生鳥過目,胡乃自結束。景公一何愚,牛山淚相續。物苦不知足,得隴又望蜀。人心若波瀾,世路有屈曲。三萬六千日,夜夜當秉燭。大車揚飛塵,亭午暗阡陌。中貴多黃金,連雲開甲宅。路逢鬥雞者,冠蓋何輝赫。鼻息幹虹蜺,行人皆怵惕。世無洗耳翁,誰知堯與蹠。世道日交喪,澆風散淳源。不采芳桂枝,反棲惡木根。所以桃李樹,吐花竟不言。大運有興沒,群動爭飛奔。歸來廣成子,去入無窮門。碧荷生幽泉,朝日豔且鮮。秋花冒綠水,密葉羅青煙。秀色空絕世,馨香竟誰傳。坐看飛霜滿,凋此紅芳年。結根未得所,願托華池邊。燕趙有秀色,綺樓青雲端。眉目豔皎月,一笑傾城歡。常恐碧草晚,坐泣秋風寒。纖手怨玉琴,清晨起長歎。焉得偶君子,共乘雙飛鸞。容顏若飛電,時景如飄風。草綠霜已白,日西月複東。華鬢不耐秋,颯然成衰蓬。古來賢聖人,一一誰成功。君子變猿鶴,小人為沙蟲。不及廣成子,乘雲駕輕鴻。三季分戰國,七雄成亂麻。王風何怨怒,世道終紛拏。至人洞玄象,高舉淩紫霞。仲尼欲浮海,吾祖之流沙。聖賢共淪沒,臨歧胡咄嗟。玄風變太古,道喪無時還。擾擾季葉人,雞鳴趨四關。但識金馬門,誰知蓬萊山。白首死羅綺,笑歌無時閑。綠酒哂丹液,青娥凋素顏。大儒揮金椎,琢之詩禮間。蒼蒼三株樹,冥目焉能攀。鄭客西入關,行行未能已。白馬華山君,相逢平原裡。璧遺鎬池君,明年祖龍死。秦人相謂曰,吾屬可去矣。一往桃花源,千春隔流水。蓐收肅金氣,西陸弦海月。秋蟬號階軒,感物憂不歇。良辰竟何許,大運有淪忽。天寒悲風生,夜久眾星沒。惻惻不忍言,哀歌逮明發。北溟有巨魚,身長數千里。仰噴三山雪,橫吞百川水。憑陵隨海運,燀赫因風起。吾觀摩天飛,九萬方未已。羽檄如流星,虎符合專城。喧呼救邊急,群鳥皆夜鳴。白日曜紫微,三公運權衡。天地皆得一,澹然四海清。借問此何為,答言楚徵兵。渡瀘及五月,將赴雲南征。怯卒非戰士,炎方難遠行。長號別嚴親,日月慘光晶。泣盡繼以血,心摧兩無聲。困獸當猛虎,窮魚餌奔鯨。千去不一回,投軀豈全生。如何舞干戚,一使有苗平。醜女來效顰,還家驚四鄰。壽陵失本步,笑殺邯鄲人。一曲斐然子,雕蟲喪天真。棘刺造沐猴,三年費精神。功成無所用,楚楚且華身。大雅思文王,頌聲久崩淪。安得郢中質,一揮成斧斤。抱玉入楚國,見疑古所聞。良寶終見棄,徒勞三獻君。直木忌先伐,芳蘭哀自焚。盈滿天所損,沉冥道為群。東海沉碧水,西關乘紫雲。魯連及柱史,可以躡清芬。燕臣昔慟哭,五月飛秋霜。庶女號蒼天,震風擊齊堂。精誠有所感,造化為悲傷。而我竟何辜,遠身金殿傍。浮雲蔽紫闥,白日難回光。群沙穢明珠,眾草淩孤芳。古來共歎息,流淚空沾裳。孤蘭生幽園,眾草共蕪沒。雖照陽春暉,複悲高秋月。飛霜早淅瀝,綠豔恐休歇。若無清風吹,香氣為誰發。登高望四海,天地何漫漫。霜被群物秋,風飄大荒寒。榮華東流水,萬事皆波瀾。白日掩徂輝,浮雲無定端。梧桐巢燕雀,枳棘棲鴛鸞。且複歸去來,劍歌行路難。鳳饑不啄粟,所食唯琅玕。焉能與群雞,刺蹙爭一餐。朝鳴昆丘樹,夕飲砥柱湍。歸飛海路遠,獨宿天霜寒。幸遇王子晉,結交青雲端。懷恩未得報,感別空長歎。朝弄紫沂海,夕披丹霞裳。揮手折若木,拂此西日光。雲臥遊八極,玉顏已千霜。飄飄入無倪,稽首祈上皇。呼我遊太素,玉杯賜瓊漿。一餐曆萬歲,何用還故鄉。永隨長風去,天外恣飄揚。搖裔雙白鷗,鳴飛滄江流。宜與海人狎,豈伊雲鶴儔。寄形宿沙月,沿芳戲春洲。吾亦洗心者,忘機從爾遊。周穆八荒意,漢皇萬乘尊。淫樂心不極,雄豪安足論。西海宴王母,北宮邀上元。瑤水聞遺歌,玉懷竟空言。靈跡成蔓草,徒悲千載魂。綠蘿紛葳蕤,繚繞松柏枝。草木有所托,歲寒尚不移。奈何夭桃色,坐歎葑菲詩。玉顏豔紅彩,雲發非素絲。君子恩已畢,賤妾將何為。八荒馳驚飆,萬物盡凋落。浮雲蔽頹陽,洪波振大壑。龍鳳脫罔罟,飄搖將安托。去去乘白駒,空山詠場藿。一百四十年,國容何赫然。隱隱五鳳樓,峨峨橫三川。王侯象星月,賓客如雲煙。鬥雞金宮裡,蹴踘瑤台邊。舉動搖白日,指揮回青天。當途何翕忽,失路長棄捐。獨有揚執戟,閉關草太玄。桃花開東園,含笑誇白日。偶蒙東風榮,生此豔陽質。豈無佳人色,但恐花不實。宛轉龍火飛,零落早相失。詎知南山松,獨立自蕭飋。秦皇按寶劍,赫怒震威神。逐日巡海右,驅石駕滄津。征卒空九宇,作橋傷萬人。但求蓬島藥,豈思農鳸春。力盡功不贍,千載為悲辛。美人出南國,灼灼芙蓉姿。皓齒終不發,芳心空自持。由來紫宮女,共妒青蛾眉。歸去瀟湘沚,沉吟何足悲。宋國梧台東,野人得燕石。誇作天下珍,卻哂趙王璧。趙璧無緇磷,燕石非貞真。流俗多錯誤,豈知玉與瑉。殷後亂天紀,楚懷亦已昏。夷羊滿中野,菉葹盈高門。比干諫而死,屈平竄湘源。虎口何婉孌,女媭空嬋媛。彭鹹久淪沒,此意與誰論。青春流驚湍,朱明驟回薄。不忍看秋蓬,飄揚竟何托。光風滅蘭蕙,白露灑葵藿。美人不我期,草木日零落。戰國何紛紛,兵戈亂浮雲。趙倚兩虎鬥,晉為六卿分。奸臣欲竊位,樹黨自相群。果然田成子,一旦殺齊君。倚劍登高台,悠悠送春目。蒼榛蔽層丘,瓊草隱深谷。鳳鳥鳴西海,欲集無珍木。鸒斯得所居,蒿下盈萬族。晉風日已頹,窮途方慟哭。齊瑟彈東吟,秦弦弄西音。慷慨動顏魄,使人成荒淫。彼美佞邪子,婉孌來相尋。一笑雙白璧,再歌千黃金。珍色不貴道,詎惜飛光沉。安識紫霞客,瑤台鳴素琴。越客采明珠,提攜出南隅。清輝照海月,美價傾皇都。獻君君按劍,懷寶空長籲。魚目複相哂,寸心增煩紆。羽族稟萬化,小大各有依。周周亦何辜,六翮掩不揮。願銜眾禽翼,一向黃河飛。飛者莫我顧,歎息將安歸。我到巫山渚,尋古登陽臺。天空彩雲滅,地遠清風來。神女去已久,襄王安在哉。荒淫竟淪替,樵牧徒悲哀。惻惻泣路歧,哀哀悲素絲。路歧有南北,素絲易變移。萬事固如此,人生無定期。田竇相傾奪,賓客互盈虧。世途多翻覆,交道方嶮巇。鬥酒強然諾,寸心終自疑。張陳竟火滅,蕭朱亦星離。眾鳥集榮柯,窮魚守枯池。嗟嗟失權客,勤問何所規。
去年戰桑幹源，今年戰蔥河道。洗兵條支海上波，放馬天山雪中草。萬里長征戰，三軍盡衰老。匈奴以殺戮為耕作，古來唯見白骨黃沙田。
邊城兒，生年不讀一字書，但將遊獵誇輕趫。胡馬秋肥宜白草，騎來躡影何矜驕。金鞭拂雪揮鳴鞘，半酣呼鷹出遠郊。弓彎滿月不虛發，雙鶬迸落連飛髇。海邊觀者皆辟易，猛氣英風振沙磧。儒生不及遊俠人，白首下帷複何益。
天馬來出月支窟，背為虎文龍翼骨。嘶青雲，振綠發，蘭筋權奇走滅沒。騰昆侖，曆西極，四足無一蹶。雞鳴刷燕晡秣越，神行電邁躡慌惚。天馬呼，飛龍趨，目明長庚臆雙鳧。尾如流星首渴烏，口噴紅光汗溝朱。曾陪時龍躡天衢，羈金絡月照皇都。逸氣棱棱淩九區，白璧如山誰敢沽。回頭笑紫燕，但覺爾輩愚。天馬奔，戀君軒，駷躍驚矯浮雲翻。萬里足躑躅，遙瞻閶闔門。不逢寒風子，誰采逸景孫。白雲在青天，丘陵遠崔嵬。鹽車上峻阪，倒行逆施畏日晚。伯樂翦拂中道遺，少盡其力老棄之。願逢田子方，惻然為我悲。雖有玉山禾，不能療苦饑。嚴霜五月凋桂枝，伏櫪銜冤摧兩眉。請君贖獻穆天子，猶堪弄影舞瑤池。
金樽清酒鬥十千，玉盤珍羞直萬錢。停杯投箸不能食，拔劍四顧心茫然。欲渡黃河冰塞川，將登太行雪滿山。閑來垂釣碧溪上，忽複乘舟夢日邊。行路難，行路難，多歧路，今安在。長風破浪會有時，直掛雲帆濟滄海。大道如青天，我獨不得出。羞逐長安社中兒，赤雞白狗賭梨栗。彈劍作歌奏苦聲，曳裾王門不稱情。淮陰市井笑韓信，漢朝公卿忌賈生。君不見昔時燕家重郭隗，擁篲折節無嫌猜。
嚴風吹霜海草凋，筋幹精堅胡馬驕。漢家戰士三十萬，將軍兼領霍嫖姚。流星白羽腰間插，劍花秋蓮光出匣。天兵照雪下玉關，虜箭如沙射金甲。雲龍風虎盡交回，太白入月敵可摧。敵可摧，旄頭滅，履胡之腸涉胡血。懸胡青天上，埋胡紫塞傍。胡無人，漢道昌。
燭龍棲寒門，光曜猶旦開。日月照之何不及此，唯有北風號怒天上來。燕山雪花大如席，片片吹落軒轅台。幽州思婦十二月，停歌罷笑雙蛾摧。倚門望行人，念君長城苦寒良可哀。別時提劍救邊去，遺此虎紋金鞞靫。中有一雙白羽箭，蜘蛛結網生塵埃。箭空在，人今戰死不復回。不忍見此物，焚之已成灰。黃河捧土尚可塞，北風雨雪恨難裁。
趙客縵胡纓，吳鉤霜雪明。銀鞍照白馬，颯遝如流星。十步殺一人，千里不留行。事了拂衣去，深藏身與名。閑過信陵飲，脫劍膝前橫。將炙啖朱亥，持觴勸侯嬴。三杯吐然諾，五嶽倒為輕。眼花耳熱後，意氣素霓生。救趙揮金槌，邯鄲先震驚。千秋二壯士，煊赫大樑城。縱死俠骨香，不慚世上英。誰能書閤下，白首太玄經。
明月出天山,蒼茫雲海間。長風幾萬里,吹度玉門關。漢下白登道,胡窺青海灣。由來征戰地,不見有人還。戍客望邊色,思歸多苦顏。高樓當此夜,歎息未應閑。
漢家秦地月，流影照明妃。一上玉關道，天涯去不歸。漢月還從東海出，明妃西嫁無來日。燕支長寒雪作花，蛾眉憔悴沒胡沙。生乏黃金枉圖畫，死留青塚使人嗟。昭君拂玉鞍，上馬啼紅頰。今日漢宮人，明朝胡地妾。
相逢紅塵內，高揖黃金鞭。萬戶垂楊裡，君家阿那邊。
狂風吹古月，竊弄章華台。北落明星動光彩，南征猛將如雲雷。手中電擊倚天劍，直斬長鯨海水開。我見樓船壯心目，頗似龍驤下三蜀。揚兵習戰張虎旗，江中白浪如銀屋。身居玉帳臨河魁，紫髯若戟冠崔嵬，細柳開營揖天子，始知灞上為嬰孩。羌笛橫吹阿嚲回，向月樓中吹落梅。將軍自起舞長劍，壯士呼聲動九垓。功成獻凱見明主，丹青畫像麒麟台。
白馬誰家子，黃龍邊塞兒。天山三丈雪，豈是遠行時。春蕙忽秋草，莎雞鳴西池。風摧寒棕響，月入霜閨悲。憶與君別年，種桃齊蛾眉。桃今百餘尺，花落成枯枝。終然獨不見，流淚空自知。
幽州胡馬客，綠眼虎皮冠。笑拂兩隻箭，萬人不可幹。彎弓若轉月，白雁落雲端。雙雙掉鞭行，游獵向樓蘭。出門不顧後，報國死何難。天驕五單于，狼戾好兇殘。牛馬散北海，割鮮若虎餐。雖居燕支山，不道朔雪寒。婦女馬上笑，顏如赬玉盤。翻飛射鳥獸，花月醉雕鞍。旄頭四光芒，爭戰若蜂攢。白刃灑赤血，流沙為之丹。名將古誰是，疲兵良可歎。何時天狼滅，父子得閒安。
門有車馬賓,金鞍曜朱輪。謂從丹霄落,乃是故鄉親。呼兒掃中堂,坐客論悲辛。對酒兩不飲,停觴淚盈巾。歎我萬里遊,飄飄三十春。空談帝王略,紫綬不掛身。雄劍藏玉匣,陰符生素塵。廓落無所合,流離湘水濱。借問宗黨間,多為泉下人。生苦百戰役,死托萬鬼鄰。北風揚胡沙,埋翳周與秦。大運且如此,蒼穹寧匪仁。惻愴竟何道,存亡任大鈞。
龍馬花雪毛，金鞍五陵豪。秋霜切玉劍，落日明珠袍。鬥雞事萬乘，軒蓋一何高。弓摧南山虎，手接太行猱。酒後競風采，三杯弄寶刀。殺人如剪草，劇孟同遊遨。發憤去函谷，從軍向臨洮。叱吒萬戰場，匈奴盡奔逃。歸來使酒氣，未肯拜蕭曹。羞入原憲室，荒淫隱蓬蒿。
五月天山雪，無花只有寒。笛中聞折柳，春色未曾看。曉戰隨金鼓，宵眠抱玉鞍。願將腰下劍，直為斬樓蘭。天兵下北荒，胡馬欲南飲。橫戈從百戰，直為銜恩甚。握雪海上餐，拂沙隴頭寢。何當破月氏，然後方高枕。駿馬似風飆，鳴鞭出渭橋。彎弓辭漢月，插羽破天驕。陣解星芒盡，營空海霧消。功成畫麟閣，獨有霍嫖姚。白馬黃金塞，雲砂繞夢思。那堪愁苦節，遠憶邊城兒。螢飛秋窗滿，月度霜閨遲。摧殘梧桐葉，蕭颯沙棠枝。無時獨不見，流淚空自知。塞虜乘秋下，天兵出漢家。將軍分虎竹，戰士臥龍沙。邊月隨弓影，胡霜拂劍花。玉關殊未入，少婦莫長嗟。烽火動沙漠，連照甘泉雲。漢皇按劍起，還召李將軍。兵氣天上合，鼓聲隴底聞。橫行負勇氣，一戰淨妖氛。
大漢無中策，匈奴犯渭橋。五原秋草綠，胡馬一何驕。命將征西極，橫行陰山側。燕支落漢家，婦女無華色。轉戰渡黃河，休兵樂事多。蕭條清萬里，瀚海寂無波。
襄陽行樂處，歌舞白銅鞮。江城回淥水，花月使人迷。山公醉酒時，酩酊高陽下。頭上白接z5，倒著還騎馬。峴山臨漢江，水綠沙如雪。上有墮淚碑，青苔久磨滅。且醉習家池，莫看墮淚碑。山公欲上馬，笑殺襄陽兒。
虜陣橫北荒，胡星耀精芒。羽書速驚電，烽火晝連光。虎竹救邊急，戎車森已行。明主不安席，按劍心飛揚。推轂出猛將，連旗登戰場。兵威沖絕幕，殺氣淩穹蒼。列卒赤山下，開營紫塞傍。孟冬風沙緊，旌旗颯凋傷。畫角悲海月，征衣卷天霜。揮刃斬樓蘭，彎弓射賢王。單于一平蕩，種落自奔亡。收功報天子，行歌歸咸陽。
北上何所苦，北上緣太行。磴道盤且峻，巉岩淩穹蒼。馬足蹶側石，車輪摧高岡。沙塵接幽州，烽火連朔方。殺氣毒劍戟，嚴風裂衣裳。奔鯨夾黃河，鑿齒屯洛陽。前行無歸日，返顧思舊鄉。慘戚冰雪裡，悲號絕中腸。尺布不掩體，皮膚劇枯桑。汲水澗穀阻，采薪隴阪長。猛虎又掉尾，磨牙皓秋霜。草木不可餐，饑飲零露漿。歎此北上苦，停驂為之傷。何日王道平，開顏睹天光。
將軍發白馬,旌節度黃河。簫鼓聒川嶽,滄溟湧濤波。武安有振瓦,易水無寒歌。鐵騎若雪山,飲流涸滹沱。揚兵獵月窟,轉戰略朝那。倚劍登燕然,邊烽列嵯峨。蕭條萬裡外,耕作五原多。一掃清大漠,包虎戢金戈。
李陵沒胡沙，蘇武還漢家。迢迢五原關，朔雪亂邊花。一去隔絕國，思歸但長嗟。鴻雁向西北，因書報天涯。
垂楊拂綠水，搖豔東風年。花明玉關雪，葉暖金窗煙。美人結長想，對此心淒然。攀條折春色，遠寄龍庭前。
紫騮行且嘶，雙翻碧玉蹄。臨流不肯渡，似惜錦障泥。白雪關山遠，黃雲海戍迷。揮鞭萬里去，安得念春閨。
擊築飲美酒，劍歌易水湄。經過燕太子，結托並州兒。少年負壯氣，奮烈自有時。因擊魯勾踐，爭博勿相欺。五陵年少金市東，銀鞍白馬度春風。落花踏盡遊何處，笑入胡姬酒肆中。君不見淮南少年游俠客
銀鞍白鼻騧，綠地障泥錦。細雨春風花落時，揮鞭直就胡姬飲。
胡風吹代馬，北擁魯陽關。吳兵照海雪，西討何時還。半渡上遼津，黃雲慘無顏。老母與子別，呼天野草間。白馬繞旌旗，悲鳴相追攀。白楊秋月苦，早落豫章山。本為休明人，斬虜素不閑。豈惜戰鬥死，為君掃凶頑。精感石沒羽，豈雲憚險艱。樓船若鯨飛，波蕩落星灣。此曲不可奏，三軍鬢成斑。
金花折風帽，白馬小遲回。翩翩舞廣袖，似鳥海東來。
從軍玉門道，逐虜金微山。笛奏梅花曲，刀開明月環。鼓聲鳴海上，兵氣擁雲間。願斬單于首，長驅靜鐵關。百戰沙場碎鐵衣，城南已合數重圍。突營射殺呼延將，獨領殘兵千騎歸。
秦地羅敷女，採桑綠水邊。素手青條上，紅妝白日鮮。蠶饑妾欲去，五馬莫留連。
鏡湖三百里，菡萏發荷花。五月西施采，人看隘若耶。回舟不待月，歸去越王家。
長安一片月，萬戶擣衣聲。秋風吹不盡，總是玉關情。何日平胡虜，良人罷遠征。
明朝驛使發，一夜絮征袍。素手抽針冷，那堪把剪刀。裁縫寄遠道，幾日到臨洮。
閨裡佳人年十餘，顰蛾對影恨離居。忽逢江上春歸燕，銜得雲中尺素書。玉手開緘長歎息，狂夫猶戍交河北。萬里交河水北流，願為雙燕泛中洲。君邊雲擁青絲騎，妾處苔生紅粉樓。樓上春風日將歇，誰能攬鏡看愁發。曉吹員管隨落花，夜搗戎衣向明月。明月高高刻漏長，真珠簾箔掩蘭堂。橫垂寶幄同心結，半拂瓊筵蘇合香。瓊筵寶幄連枝錦，燈燭熒熒照孤寢。有便憑將金剪刀，為君留下相思枕。摘盡庭蘭不見君，紅巾拭淚生氤氳，明年若更征邊塞，願作陽臺一段雲。
朝作猛虎行，暮作猛虎吟。腸斷非關隴頭水，淚下不為雍門琴。旌旗繽紛兩河道，戰鼓驚山欲顛倒。秦人半作燕地囚，胡馬翻銜洛陽草。一輸一失關下兵，朝降夕叛幽薊城。巨鼇未斬海水動，魚龍奔走安得寧。頗似楚漢時，翻覆無定止，朝過博浪沙，暮入淮陰市。張良未遇韓信貧，劉項存亡在兩臣。暫到下邳受兵略，來投漂母作主人。賢哲棲棲古如此，今時亦棄青雲士。有策不敢犯龍鱗，竄身南國避胡塵。寶書玉劍掛高閣，金鞍駿馬散故人。昨日方為宣城客，掣鈴交通二千石。有時六博快壯心，繞床三匝呼一擲。楚人每道張旭奇，心藏風雲世莫知。三吳邦伯皆顧盼，四海雄俠兩追隨。蕭曹曾作沛中吏，攀龍附鳳當有時。溧陽酒樓三月春，楊花茫茫愁殺人。胡雛綠眼吹玉笛，吳歌白紵飛梁塵。丈夫相見且為樂，槌牛撾鼓會眾賓。我從此去釣東海，得魚笑寄情相親。
將軍少年出武威，入掌銀台護紫微。平明拂劍朝天去，薄暮垂鞭醉酒歸。愛子臨風吹玉笛，美人向月舞羅衣。疇昔雄豪如夢裡，相逢且欲醉春暉。
天為國家孕英才，森森矛戟擁靈台。浩蕩深謀噴江海，縱橫逸氣走風雷。丈夫立身有如此，一呼三軍皆披靡。衛青謾作大將軍，白起真成一豎子。
馬上相逢揖馬鞭，客中相見客中憐。欲邀擊築悲歌飲，正值傾家無酒錢。江東風光不借人，枉殺落花空自春。黃金逐手快意盡，昨日破產今朝貧。丈夫何事空嘯傲，不如燒卻頭上巾。君為進士不得進，我被秋霜生旅鬢。時清不及英豪人，三尺童兒重廉藺。匣中盤劍裝eC魚，閑在腰間未用渠。且將換酒與君醉，醉歸托宿吳專諸。
獨坐清天下，專征出海隅。九江皆渡虎，三郡盡還珠。組練明秋浦，樓船入郢都。風高初選將，月滿欲平胡。殺氣橫千里，軍聲動九區。白猿慚劍術，黃石借兵符。戎虜行當翦，鯨鯢立可誅。自憐非劇孟，何以佐良圖。
神器難竊弄，天狼窺紫宸。六龍遷白日，四海暗胡塵。昊穹降元宰，君子方經綸。澹然養浩氣，欻起持大鈞。秀骨象山嶽，英謀合鬼神。佐漢解鴻門，生唐為後身。擁旄秉金鉞，伐鼓乘朱輪。虎將如雷霆，總戎向東巡。諸侯拜馬首，猛士騎鯨鱗。澤被魚鳥悅，令行草木春。聖智不失時，建功及良辰。醜虜安足紀，可貽幗與巾。倒瀉溟海珠，盡為入幕珍。馮異獻赤伏，鄧生倏來臻。庶同昆陽舉，再睹漢儀新。昔為管將鮑，中奔吳隔秦。一生欲報主，百代思榮親。其事竟不就，哀哉難重陳。臥病宿松山，蒼茫空四鄰。風雲激壯志，枯槁驚常倫。聞君自天來，目張氣益振。亞夫得劇孟，敵國空無人。捫虱對桓公，願得論悲辛。大塊方噫氣，何辭鼓青蘋。斯言倘不合，歸老漢江濱。本家隴西人，先為漢邊將。功略蓋天地，名飛青雲上。苦戰竟不侯，富年頗惆悵。世傳崆峒勇，氣激金風壯。英烈遺厥孫，百代神猶王。十五觀奇書，作賦淩相如。龍顏惠殊寵，麟閣憑天居。晚途未雲已，蹭蹬遭讒毀。想像晉末時，崩騰胡塵起。衣冠陷鋒鏑，戎虜盈朝市。石勒窺神州，劉聰劫天子。撫劍夜吟嘯，雄心日千里。誓欲斬鯨鯢，澄清洛陽水。六合灑霖雨，萬物無凋枯。我揮一杯水，自笑何區區。因人恥成事，貴欲決良圖。滅虜不言功，飄然陟蓬壺。惟有安期舄，留之滄海隅。
書禿千兔毫，詩裁兩牛腰。筆蹤起龍虎，舞袖拂雲霄。雙歌二胡姬，更奏遠清朝。舉酒挑朔雪，從君不相饒。
太公渭川水，李斯上蔡門。釣周獵秦安黎元，小魚su兔何足言。天張雲卷有時節，吾徒莫歎羝觸藩。于公白首大樑野，使人悵望何可論。既知朱亥為壯士，且願束心秋毫裡。秦趙虎爭血中原，當去抱關救公子。裴生覽千古，龍鸞炳文章。悲吟雨雪動林木，放書輟劍思高堂。勸爾一杯酒，拂爾裘上霜。爾為我楚舞，吾為爾楚歌。且探虎穴向沙漠，鳴鞭走馬淩黃河。恥作易水別，臨岐淚滂沱。
秦出天下兵，蹴踏燕趙傾。黃河飲馬竭，赤羽連天明。太尉杖旄鉞，雲旗繞彭城。三軍受號令，千里肅雷霆。函谷絕飛鳥，武關擁連營。意在斬巨鼇，何論鱠長鯨。恨無左車略，多愧魯連生。拂劍照嚴霜，雕戈鬘胡纓。願雪會稽恥，將期報恩榮。半道謝病還，無因東南征。亞夫未見顧，劇孟阻先行。天奪壯士心，長籲別吳京。金陵遇太守，倒屣相逢迎。群公咸祖餞，四座羅朝英。初發臨滄觀，醉棲征虜亭。舊國見秋月，長江流寒聲。帝車信回轉，河漢複縱橫。孤鳳向西海，飛鴻辭北溟。因之出寥廓，揮手謝公卿。
猛虎伏尺草，雖藏難蔽身。有如張公子，骯髒在風塵。豈無橫腰劍，屈彼淮陰人。擊築向北燕，燕歌易水濱。歸來泰山上，當與爾為鄰。
將軍出使擁樓船，江上旌旗拂紫煙。萬里橫戈探虎穴，三杯拔劍舞龍泉。莫道詞人無膽氣，臨行將贈繞朝鞭。
安西幕府多材雄，喧喧惟道三數公。繡衣貂裘明積雪，飛書走檄如飄風。朝辭明主出紫宮，銀鞍送別金城空。天外飛霜下蔥海，火旗雲馬生光彩。胡塞清塵幾日歸，漢家草綠遙相待。
壽陽信天險，天險橫荊關。苻堅百萬眾，遙阻八公山。不假築長城，大賢在其間。戰夫若熊虎，破敵有餘閑。張子勇且英，少輕衛霍孱。投軀紫髯將，千里望風顏。勖爾效才略，功成衣錦還。
六博爭雄好彩來，金盤一擲萬人開。丈夫賭命報天子，當斬胡頭衣錦回。丈八蛇予出隴西，彎弧拂箭白猿啼。破胡必用龍韜策，積甲應將熊耳齊。月蝕西方破敵時，及瓜歸日未應遲。斬胡血變黃河水，梟首當懸白鵲旗。
漢家兵馬乘北風，鼓行而西破犬戎。爾隨漢將出門去，剪虜若草收奇功。君王按劍望邊色，旄頭已落胡天空。匈奴系頸數應盡，明年應入蒲萄宮。
入幕推英選，捐書事遠戎。高談百戰術，郁作萬夫雄。起舞蓮花劍，行歌明月弓。將飛天地陣，兵出塞垣通。祖席留丹景，征麾拂彩虹。旋應獻凱入，麟閣佇深功。
西羌延國討，白起佐軍威。劍決浮雲氣，弓彎明月輝。馬行邊草綠，旌卷曙霜飛。抗手凜相顧，寒風生鐵衣。
六駁食猛虎，恥從駑馬群。一朝長鳴去，矯若龍行雲。壯士懷遠略，志存解世紛。周粟猶不顧，齊珪安肯分。抱劍辭高堂，將投崔冠軍。長策掃河洛，寧親歸汝墳。當令千古後，麟閣著奇勳。
青山橫北郭，白水繞東城。此地一為別，孤蓬萬里征。浮雲遊子意，落日故人情。揮手自茲去，蕭蕭班馬鳴。
我把兩赤羽，來游燕趙間。天狼正可射，感激無時閑。觀兵洪波台，倚劍望玉關。請纓不系越，且向燕然山。風引龍虎旗，歌鐘昔追攀。擊築落高月，投壺破愁顏。遙知百戰勝，定掃鬼方還。
送客謝亭北，逢君縱酒還。屈盤戲白馬，大笑上青山。回鞭指長安，西日落秦關。帝鄉三千里，杳在碧雲間。
歲落眾芳歇，時當大火流。霜威出塞早，雲色渡河秋。夢繞邊城月，心飛故國樓。思歸若汾水，無日不悠悠。
蘇武天山上，田橫海島邊。萬重關塞斷，何日是歸年。亭伯去安在，李陵降未歸。愁容變海色，短服改胡衣。談笑三軍卻，交遊七貴疏。仍留一隻箭，未射魯連書。函谷如玉關，幾時可生還。洛陽為易水，嵩岳是燕山。俗變羌胡語，人多沙塞顏。申包惟慟哭，七日鬢毛斑。淼淼望湖水，青青蘆葉齊。歸心落何處，日沒大江西。歇馬傍春草，欲行遠道迷。誰忍子規鳥，連聲向我啼。
蘇武在匈奴，十年持漢節。白雁上林飛，空傳一書劄。牧羊邊地苦，落日歸心絕。渴飲月窟冰，饑餐天上雪。東還沙塞遠，北愴河梁別。泣把李陵衣，相看淚成血。
羌笛梅花引，吳溪隴水情。寒山秋浦月，腸斷玉關聲。
八月邊風高，胡鷹白錦毛。孤飛一片雪，百里見秋毫。寒冬十二月，蒼鷹八九毛。寄言燕雀莫相啅，自有雲霄萬里高。
白鷺下秋水，孤飛如墜霜。心閑且未去，獨立沙洲傍。
胡人吹玉笛，一半是秦聲。十月吳山曉，梅花落敬亭。愁聞出塞曲，淚滿逐臣纓。卻望長安道，空懷戀主情。
騮馬新跨白玉鞍，戰罷沙場月色寒。城頭鐵鼓聲猶震，匣裡金刀血未幹。
百戰沙場碎鐵衣，城南已合數重圍。突營射殺呼延將，獨領殘兵千騎歸。
平虜將軍婦，入門二十年。君心自有悅，妾寵豈能專。出解床前帳，行吟道上篇。古人不唾井，莫忘昔纏綿。
妾本洛陽人，狂夫幽燕客。渴飲易水波，由來多感激。胡馬西北馳，香騣搖綠絲。鳴鞭從此去，逐虜蕩邊陲。昔去有好言，不言久離別。燕支多美女，走馬輕風雪。見此不記人，恩情雲雨絕。啼流玉箸盡，坐恨金閨切。織錦作短書，腸隨回文結。相思欲有寄，恐君不見察。焚之揚其灰，手跡自此滅。
流水去絕國，浮雲辭故關。水或戀前浦，雲猶歸舊山。恨君流沙去，棄妾漁陽間。玉箸夜垂流，雙雙落朱顏。黃鳥坐相悲，綠楊誰更攀。織錦心草草，挑燈淚斑斑。窺鏡不自識，況乃狂夫還。
小姑織白紵，未解將人語。大嫂采芙蓉，溪湖千萬重。長兄行不在，莫使外人逢。願學秋胡婦，貞心比古松。
銜悲上隴首，腸斷不見君。流水若有情，幽哀從此分。蒼茫愁邊色，惆悵落日曛。山外接遠天，天際複有雲。白雁從中來，飛鳴苦難聞。足系一書劄，寄言難離群。離群心斷絕，十見花成雪。胡地無春暉，征人行不歸。相思杳如夢，珠淚濕羅衣。
去年何時君別妾，南園綠草飛蝴蝶。今歲何時妾憶君，西山白雪暗晴雲。玉關去此三千里，欲寄音書那可聞。
十萬羽林兒，臨洮破郅支。殺添胡地骨，降足漢營旗。塞闊牛羊散，兵休帳幕移。空餘隴頭水，嗚咽向人悲。
玉蟾離海上，白露濕花時。雲畔風生爪，沙頭水浸眉。樂哉弦管客，愁殺戰征兒。因絕西園賞，臨風一詠詩。
醉騎白花馬，西走邯鄲城。揚鞭動柳色，寫鞚春風生。入郭登高樓，山川與雲平。深宮翳綠草，萬事傷人情。相如章華巔，猛氣折秦嬴。兩虎不可鬥，廉公終負荊。提攜袴中兒，杵臼及程嬰。立孤就白刃，必死耀丹誠。平原三千客，談笑盡豪英。毛君能穎脫，二國且同盟。皆為黃泉土，使我涕縱橫。磊磊石子岡，蕭蕭白楊聲。諸賢沒此地，碑版有殘銘。太古共今時，由來互哀榮。傷哉何足道，感激仰空名。趙俗愛長劍，文儒少逢迎。閑從博陵遊，暢飲雪朝酲。歌酣易水動，鼓震叢台傾。日落把燭歸，淩晨向燕京。方陳五餌策，一使胡塵清。
寇賊起東山，英俊方未閑。聞君新應募，籍籍動京關。出身文翰場，高步不可攀。青袍未及解，白羽插腰間。昔為瓊樹枝，今有風霜顏。秋郊細柳道，走馬一夕還。丈夫當為國，破敵如摧山。何必事州府，坐使鬢毛斑。
弱冠遭世難，二紀猶未平。羈離官遠郡，虎豹滿西京。上懷犬馬戀，下有骨肉情。歸去在何時，流淚忽沾纓。憂來上北樓，左右但軍營。函谷行人絕，淮南春草生。鳥鳴野田間，思憶故園行。何當四海晏，甘與齊民耕。
禮樂儒家子，英豪燕趙風。驅雞嘗理邑，走馬卻從戎。白刃千夫辟，黃金四海同。嫖姚恩顧下，諸將指揮中。別路憐芳草，歸心伴塞鴻。鄴城新騎滿，魏帝舊台空。望闕應懷戀，遭時貴立功。萬方如已靜，何處欲輸忠。
無嗟千里遠，亦是宰王畿。策馬雨中去，逢人關外稀。邑傳榆石在，路繞晉山微。別思方蕭索，新秋一葉飛。
歸奏聖朝行萬里，卻銜天詔報蕃臣。本是諸生守文墨，今將匹馬靜煙塵。旅宿關河逢暮雨，春耕亭障識遺民。此去多應收故地，甯辭沙塞往來頻。
二十揮篇翰，三十窮典墳。辟書五府至，名為四海聞。始從車騎幕，今赴嫖姚軍。契闊晚相遇，草戚遽離群。悠悠行子遠，眇眇川途分。登高望燕代，日夕生夏雲。司徒擁精甲，誓將除國氛。儒生幸持斧，可以佐功勳。無言羽書急，坐闕相思文。
黃驄少年舞雙戟，目視旁人皆辟易。百戰曾誇隴上兒，一身複作雲中客。寒風動地氣蒼芒，橫吹先悲出塞長。敲石軍中傳夜火，斧冰河畔汲朝漿。前鋒直指陰山外，虜騎紛紛翦應碎。匈奴破盡看君歸，金印酬功如鬥大。
走馬上東岡，朝日照野田。野田雙雉起，翻射鬥回鞭。雖無百發中，聊取一笑妍。羽分繡臆碎，頭弛錦鞘懸。方將悅羈旅，非關學少年。弢弓一長嘯，憶在灞城阡。
立馬蓮塘吹橫笛，微風動柳生水波。北人聽罷淚將落，南朝曲中怨更多。
男子本懸弧，有志在四方。虎竹忝明命，熊侯始張惶。賓登時事畢，諸將備戎裝。星飛的屢破，鼓噪武更揚。曾習鄒魯學，亦陪鴛鷺翔。一朝願投筆，世難激中腸。
淮海生雲暮慘澹，廣陵城頭鼙鼓暗，寒聲坎坎風動邊。忽似孤城萬里絕，四望無人煙。又如虜騎截遼水，胡馬不食仰朔天。座中亦有燕趙士，聞鼙不語客心死。何況鰥孤火絕無晨炊，獨婦夜泣官有期。
將軍在重圍，音信絕不通。羽書如流星，飛入甘泉宮。倚是並州兒，少年心膽雄。一朝隨召募，百戰爭王公。去年桑幹北，今年桑幹東。死是征人死，功是將軍功。汗馬牧秋月，疲卒臥霜風。仍聞左賢王，更將圍雲中。
百蠻亂南方，群盜如蝟起。騷然疲中原，征戰從此始。白門太和城，來往一萬里。去者無全生，十人九人死。岱馬臥陽山，燕兵哭瀘水。妻行求死夫，父行求死子。蒼天滿愁雲，白骨積空壘。哀哀雲南行，十萬同已矣。
漢武愛邊功，李陵提步卒。轉戰單于庭，身隨漢軍沒。李陵不愛死，心存歸漢闕。誓欲還國恩，不為匈奴屈。身辱家已無，長居虎狼窟。胡天無春風，虜地多積雪。窮陰愁殺人，況與蘇武別。發聲天地哀，執手肺腸絕。白日為我愁，陰雲為我結。生為漢宮臣，死為胡地骨。萬里長相思，終身望南月。
昔在五陵時，年少心亦壯。嘗矜有奇骨，必是封侯相。東走到營州，投身似邊將。一朝去鄉國，十載履亭障。部曲皆武夫，功成不相讓。猶希虜塵動，更取林胡帳。去年大將軍，忽負樂生謗。北別傷士卒，南遷死炎瘴。濩落悲無成，行登薊丘上。長安三千里，日夕西南望。寒沙榆塞沒，秋水灤河漲。策馬從此辭，雲山保閑放。
負薪老翁往北州，北望鄉關生客愁。自言老翁有三子，兩人已向黃沙死。如今小兒新長成，明年聞道又徵兵。定知此別必零落，不及相隨同死生。盡將田宅借鄰伍，且複伶俜去鄉土。在生本求多子孫，及有誰知更辛苦。近傳天子尊武臣，強兵直欲靜胡塵。安邊自合有長策，何必流離中國人。
忠義三朝許，威名四海聞。更乘歸魯詔，猶憶破胡勳。別路逢霜雨，行營對雪雲。明朝郭門外，長揖大將軍。
將軍帳下來從客，小邑彈琴不易逢。樓上胡笳傳別怨，尊中臘酒為誰濃。行人醉出雙門道，少婦愁看七裡烽。今日相如輕武騎，多應朝暮客臨邛。
故人行役向邊州，匹馬今朝不少留。長路關山何日盡，滿堂絲竹為君愁。
胡地苜蓿美,輪台征馬肥。大夫討匈奴,前月西出師。甲兵未得戰,降虜來如歸。橐駝何連連,穹帳亦累累。陰山烽火滅,劍水羽書稀。卻笑霍嫖姚,區區徒爾為。西郊候中軍,平沙懸落暉。驛馬從西來,雙節夾路馳。喜鵲捧金印,蛟龍盤畫旗。如公未四十,富貴能及時。直上排青雲,傍看疾若飛。前年斬樓蘭,去歲平月支。天子日殊寵,朝廷方見推。何幸一書生,忽蒙國士知。側身佐戎幕,斂衽事邊陲。自逐定遠侯,亦著短後衣。近來能走馬,不弱並州兒。
嘗讀西域傳，漢家得輪台。古塞千年空，陰山獨崔嵬。二庭近西海，六月秋風來。日暮上北樓，殺氣凝不開。大荒無鳥飛，但見白龍塠。舊國眇天末，歸心日悠哉。上將新破胡，西郊絕煙埃。邊城寂無事，撫劍空徘徊。幸得趨幕中，托身廁群才。早知安邊計，未盡平生懷。
一驛過一驛，驛騎如星流。平明發咸陽，暮及隴山頭。隴水不可聽，嗚咽令人愁。沙塵撲馬汗，霧露凝貂裘。西來誰家子，自道新封侯。前月發安西，路上無停留。都護猶未到，來時在西州。十日過沙磧，終朝風不休。馬走碎石中，四蹄皆血流。萬里奉王事，一身無所求。也知塞垣苦，豈為妻子謀。山口月欲出，先照關城樓。溪流與松風，靜夜相颼飀。別家賴歸夢，山塞多離憂。與子且攜手，不愁前路修。
胡寇尚未盡，大軍鎮關門。旌旗遍草木，兵馬如雲屯。聖朝正用武，諸將皆承恩。不見征戰功，但聞歌吹喧。儒生有長策，閉口不敢言。昨從關東來，思與故人論。何為廊廟器，至今居外藩。黃霸寧淹留，蒼生望騰鶱。捲簾見西嶽，仙掌明朝暾。昨夜聞春風，戴勝過後園。各自限官守，何由敘涼溫。離憂不可忘，襟背思樹萱。
熱海亙鐵門，火山赫金方。白草磨天涯，湖沙莽茫茫。夫子佐戎幕，其鋒利如霜。中歲學兵符，不能守文章。功業須及時，立身有行藏。男兒感忠義，萬里忘越鄉。孟夏邊候遲，胡國草木長。馬疾過飛鳥，天窮超夕陽。都護新出師，五月發軍裝。甲兵二百萬，錯落黃金光。揚旗拂昆侖，伐鼓震蒲昌。太白引官軍，天威臨大荒。西望雲似蛇，戎夷知喪亡。渾驅大宛馬，系取樓蘭王。曾到交河城，風土斷人腸。寒驛遠如點，邊烽互相望。赤亭多飄風，鼓怒不可當。有時無人行，沙石亂飄揚。夜靜天蕭條，鬼哭夾道傍。地上多髑髏，皆是古戰場。置酒高館夕，邊城月蒼蒼。軍中宰肥牛，堂上羅羽觴。紅淚金燭盤，嬌歌豔新妝。望君仰青冥，短翮難可翔。蒼然西郊道，握手何慨慷。
祁樂後來秀，挺身出河東。往年詣驪山，獻賦溫泉宮。天子不召見，揮鞭遂從戎。前月還長安，囊中金已空。有時忽乘興，畫出江上峰。床頭蒼梧雲，簾下天臺松。忽如高堂上，颯颯生清風。五月火雲屯，氣燒天地紅。鳥且不敢飛，子行如轉蓬。少華與首陽，隔河勢爭雄。新月河上出，清光滿關中。置酒灞亭別，高歌披心胸。君到故山時，為謝五老翁。
萬事不可料，歎君在軍中。讀書破萬卷，何事來從戎。曾逐李輕車，西征出太蒙。荷戈月窟外，擐甲昆侖東。兩度皆破胡，朝廷輕戰功。十年只一命，萬里如飄蓬。容鬢老胡塵，衣裘脆邊風。忽來輪台下，相見披心胸。飲酒對春草，彈棋聞夜鐘。今且還龜茲，臂上懸角弓。平沙向旅館，匹馬隨飛鴻。孤城倚大磧，海氣迎邊空。四月猶自寒，天山雪濛濛。君有賢主將，何謂泣途窮。時來整六翮，一舉淩蒼穹。
天子念黎庶，詔書換諸侯。仙郎授剖符，華省輟分憂。置酒會前殿，賜錢若山丘。天章降三光，聖澤該九州。吾兄鎮河朔，拜命宣皇猷。駟馬辭國門，一星東北流。夏雲照銀印，暑雨隨行輈。赤筆仍在篋，爐香惹衣裘。此地鄰東溟，孤城吊滄洲。海風掣金戟，導吏呼鳴騶。郊原北連燕，剽劫風未休。魚鹽隘裡巷，桑柘盈田疇。為郡豈淹旬，政成應未秋。易俗去猛虎，化人似馴鷗。蒼生已望君，黃霸寧久留。
兵馬守西山，中國非得計。不知何代策，空使蜀人弊。八州崖谷深，千里雲雪閉。泉澆閣道滑，水凍繩橋脆。戰士常苦饑，糗糧不相繼。胡兵猶不歸，空山積年歲。儒生識損益，言事皆審諦。狄子幕府郎，有謀必康濟。胸中懸明鏡，照耀無巨細。莫辭冒險艱，可以裨節制。相思江樓夕，愁見月澄霽。
奉使按胡俗，平明發輪台。暮投交河城，火山赤崔巍。九月尚流汗，炎風吹沙埃。何事陰陽工，不遣雨雪來。吾君方憂邊，分閫資大才。昨者新破胡，安西兵馬回。鐵關控天涯，萬里何遼哉。煙塵不敢飛，白草空皚皚。軍中日無事，醉舞傾金罍。漢代李將軍，微功合可咍。
家在日出處，朝來起東風。風從帝鄉來，不異家信通。絕域地欲盡，孤城天遂窮。彌年但走馬，終日隨飄蓬。寂寞不得意，辛勤方在公。胡塵淨古塞，兵氣屯邊空。鄉路眇天外，歸期如夢中。遙憑長房術，為縮天山東。
火山今始見，突兀蒲昌東。赤焰燒虜雲，炎氛蒸塞空。不知陰陽炭，何獨然此中。我來嚴冬時，山下多炎風。人馬盡汗流，孰知造化功。
鐵關天西涯，極目少行客。關門一小吏，終日對石壁。橋跨千仞危，路盤兩崖窄。試登西樓望，一望頭欲白。
吾竊悲此生，四十幸未老。一朝逢世亂，終日不自保。胡兵奪長安，宮殿生野草。傷心五陵樹，不見二京道。我皇在行軍，兵馬日浩浩。胡雛尚未滅，諸將懇征討。昨聞咸陽敗，殺戮淨如掃。積屍若丘山，流血漲豐鎬。干戈礙鄉國，豺虎滿城堡。村落皆無人，蕭條空桑棗。儒生有長策，無處豁懷抱。塊然傷時人，舉首哭蒼昊。早知逢世亂，少小謾讀書。悔不學彎弓，向東射狂胡。偶從諫官列，謬向丹墀趨。未能匡吾君，虛作一丈夫。撫劍傷世路，哀歌泣良圖。功業今已遲，覽鏡悲白須。平生抱忠義，不敢私微軀。
黎陽城南雪正飛,黎陽渡頭人未歸。河邊酒家堪寄宿,主人小女能縫衣。故人高臥黎陽縣,一別三年不相見。邑中雨雪偏著時,隔河東郡人遙羨。鄴都唯見古時丘,漳水還如舊日流。城上望鄉應不見,朝來好是懶登樓。
北風卷地白草折，胡天八月即飛雪。忽然一夜春風來，千樹萬樹梨花開。散入珠簾濕羅幕，狐裘不暖錦衾薄。將軍角弓不得控，都護鐵衣冷難著。瀚海闌幹百丈冰，愁雲黲淡萬里凝。中軍置酒飲歸客，胡琴琵琶與羌笛。紛紛暮雪下轅門，風掣紅旗凍不翻。輪台東門送君去，去時雪滿天山路。山回路轉不見君，雪上空留馬行處。
側聞陰山胡兒語，西頭熱海水如煮。海上眾鳥不敢飛，中有鯉魚長且肥。岸傍青草常不歇，空中白雪遙旋滅。蒸沙爍石然虜雲，沸浪炎波煎漢月。陰火潛燒天地爐，何事偏烘西一隅。勢吞月窟侵太白，氣連赤阪通單于。送君一醉天山郭，正見夕陽海邊落。柏台霜威寒逼人，熱海炎氣為之薄。
輪台城頭夜吹角，輪台城北旄頭落。羽書昨夜過渠黎，單于已在金山西。戍樓西望煙塵黑，漢兵屯在輪臺北。上將擁旄西出征，平明吹笛大軍行。四邊伐鼓雪海湧，三軍大呼陰山動。虜塞兵氣連雲屯，戰場白骨纏草根。劍河風急雪片闊，沙口石凍馬蹄脫。亞相勤王甘苦辛，誓將報主靜邊塵。古來青史誰不見，今見功名勝古人。
天山有雪常不開，千峰萬嶺雪崔嵬。北風夜卷赤亭口，一夜天山雪更厚。能兼漢月照銀山，複逐胡風過鐵關。交河城邊飛鳥絕，輪台路上馬蹄滑。晻靄寒氛萬里凝，闌幹陰崖千丈冰。將軍狐裘臥不暖，都護寶刀凍欲斷。正是天山雪下時，送君走馬歸京師。雪中何以贈君別，惟有青青松樹枝。
火山突兀赤亭口，火山五月火雲厚。火雲滿山凝未開，飛鳥千里不敢來。平明乍逐胡風斷，薄暮渾隨塞雨回。繚繞斜吞鐵關樹，氛氳半掩交河戍。迢迢征路火山東，山上孤雲隨馬去。
青門金鎖平旦開，城頭日出使車回。青門柳枝正堪折，路傍一日幾人別。東出青門路不窮，驛樓官樹灞陵東。花撲征衣看似繡，雲隨去馬色疑驄。胡姬酒壚日未午，絲繩玉缸酒如乳。灞頭落花沒馬蹄，昨夜微雨花成泥。黃鸝翅濕飛轉低，關東尺書醉懶題。須臾望君不可見，揚鞭飛鞚疾如箭。借問使乎何時來，莫作東飛伯勞西飛燕。
君不見走馬川行雪海邊，平沙莽莽黃入天。
君不見函谷關，崩城毀壁至今在。樹根草蔓遮古道，空穀千年長不改。寂寞無人空舊山，聖朝無外不須關。白馬公孫何處去，青牛老人更不還。蒼苔白骨空滿地，月與古時長相似。野花不省見行人，山鳥何曾識關吏。故人方乘使者車，吾知郭丹卻不如。請君時憶關外客，行到關西多致書。
君不聞胡笳聲最悲，紫髯綠眼胡人吹。吹之一曲猶未了，愁殺樓蘭征戍兒。涼秋八月蕭關道，北風吹斷天山草。昆侖山南月欲斜，胡人向月吹胡笳。胡笳怨兮將送君，秦山遙望隴山雲。邊城夜夜多愁夢，向月胡笳誰喜聞。
汝不聞秦箏聲最苦，五色纏弦十三柱。怨調慢聲如欲語，一曲未終日移午。紅亭水木不知暑，忽彈黃鐘和白紵。清風颯來雲不去，聞之酒醒淚如雨。汝歸秦兮彈秦聲，秦聲悲兮聊送汝。
輪台客舍春草滿，潁陽歸客腸堪斷。窮荒絕漠鳥不飛，萬磧千山夢猶懶。憐君白麵一書生，讀書千卷未成名。五侯貴門腳不到，數畝山田身自耕。興來浪跡無遠近，及至辭家憶鄉信。無事垂鞭信馬頭，西南幾欲窮天盡。奉使三年獨未歸，邊頭詞客舊來稀。借問君來得幾日，到家不覺換春衣。高齋清晝卷帷幕，紗帽接z5慵不著。中酒朝眠日色高，彈棋夜半燈花落。冰片高堆金錯盤，滿堂凜凜五月寒。桂林蒲萄新吐蔓，武城刺蜜未可餐。軍中置酒夜撾鼓，錦筵紅燭月未午。花門將軍善胡歌，葉河蕃王能漢語。知爾園林壓渭濱，夫人堂上泣羅裙。魚龍川北盤谿雨，鳥鼠山西洮水雲。台中嚴公於我厚，別後新詩滿人口。自憐棄置天西頭，因君為問相思否。
漢陽歸客悲秋草，旅舍葉飛愁不掃。秋來倍憶武昌魚，夢著只在巴陵道。曾隨上將過祁連，離家十年恒在邊。劍鋒可惜虛用盡，馬蹄無事今已穿。知君開館常愛客，樗蒱百金每一擲。平生有錢將與人，江上故園空四壁。吾觀費子毛骨奇，廣眉大口仍赤髭。看君失路尚如此，人生貴賤那得知。高秋八月歸南楚，東門一壺聊出祖。路指鳳凰山北雲，衣沾鸚鵡洲邊雨。勿歎蹉跎白髮新，應須守道勿羞貧。男兒何必戀妻子，莫向江村老卻人。
火山六月應更熱，赤亭道口行人絕。知君慣度祁連城，豈能愁見輪台月。脫鞍暫入酒家壚，送君萬里西擊胡。功名只向馬上取，真是英雄一丈夫。
彎彎月出掛城頭，城頭月出照梁州。涼州七裡十萬家，胡人半解彈琵琶。琵琶一曲腸堪斷，風蕭蕭兮夜漫漫。河西幕中多故人，故人別來三五春。花門樓前見秋草，豈能貧賤相看老。一生大笑能幾回，鬥酒相逢須醉倒。
琵琶長笛曲相和，羌兒胡雛齊唱歌。渾炙犁牛烹野駝，交河美酒歸叵羅。三更醉後軍中寢，無奈秦山歸夢何。
婦姑城南風雨秋，婦姑城中人獨愁。愁雲遮卻望鄉處，數日不上西南樓。故人薄暮公事閑，玉壺美酒琥珀殷。潁陽秋草今黃盡，醉臥君家猶未還。
敦煌太守才且賢，郡中無事高枕眠。太守到來山出泉，黃砂磧裡人種田。敦煌耆舊鬢皓然，願留太守更五年。城頭月出星滿天，曲房置酒張錦筵。美人紅妝色正鮮，側垂高髻插金鈿。醉坐藏鉤紅燭前，不知鉤在若個邊。為君手把珊瑚鞭，射得半段黃金錢，此中樂事亦已偏。
銀山磧口風似箭，鐵門關西月如練。雙雙愁淚沾馬毛，颯颯胡沙迸人面。丈夫三十未富貴，安能終日守筆硯。
聞有胡僧在太白，蘭若去天三百尺。一持楞伽入中峰，世人難見但聞鐘。窗邊錫杖解兩虎，床下缽盂藏一龍。草衣不針複不線，兩耳垂肩眉覆面。此僧年幾那得知，手種青松今十圍。心將流水同清淨，身與浮雲無是非。商山老人已曾識，願一見之何由得。山中有僧人不知，城裡看山空黛色。
君家赤驃畫不得，一團旋風桃花色。紅纓紫鞚珊瑚鞭，玉鞍錦韉黃金勒。請君鞲出看君騎，尾長窣地如紅絲。自矜諸馬皆不及，卻憶百金新買時。香街紫陌鳳城內，滿城見者誰不愛。揚鞭驟急白汗流，弄影行驕碧蹄碎。紫髯胡雛金剪刀，平明剪出三騣高。櫪上看時獨意氣，眾中牽出偏雄豪。騎將獵向南山口，城南狐兔不復有。草頭一點疾如飛，卻使蒼鷹翻向後。憶昨看君朝未央，鳴珂擁蓋滿路香。始知邊將真富貴，可憐人馬相輝光。男兒稱意得如此，駿馬長鳴北風起。待君東去掃胡塵，為君一日行千里。
美人舞如蓮花旋，世人有眼應未見。高堂滿地紅氍毹，試舞一曲天下無。此曲胡人傳入漢，諸客見之驚且歎。慢臉嬌娥纖複穠，輕羅金縷花蔥蘢。回裾轉袖若飛雪，左鋋右鋋生旋風。琵琶橫笛和未匝，花門山頭黃雲合。忽作出塞入塞聲，白草胡沙寒颯颯。翻身入破如有神，前見後見回回新。始知諸曲不可比，採蓮落梅徒聒耳。世人學舞只是舞，恣態豈能得如此。
遼東九月蘆葉斷，遼東小兒采蘆管。可憐新管清且悲，一曲風飄海頭滿。海樹蕭索天雨霜，管聲寥亮月蒼蒼。白狼河北堪愁恨，玄兔城南皆斷腸。遼東將軍長安宅，美人蘆管會佳客。弄調啾颼勝洞簫，發聲窈窕欺橫笛。夜半高堂客未回，只將蘆管送君杯。巧能陌上驚楊柳，複向園中誤落梅。諸客愛之聽未足，高卷珠簾列紅燭。將軍醉舞不肯休，更使美人吹一曲。
蓋將軍，真丈夫。行年三十執金吾，身長七尺頗有須。玉門關城迥且孤，黃沙萬里白草枯。南鄰犬戎北接胡，將軍到來備不虞。五千甲兵膽力粗，軍中無事但歡娛。暖屋繡簾紅地爐，織成壁衣花氍毹。燈前侍婢瀉玉壺，金鐺亂點野酡酥。紫紱金章左右趨，問著只是蒼頭奴。美人一雙閑且都，朱唇翠眉映明矑。清歌一曲世所無，今日喜聞鳳將雛。可憐絕勝秦羅敷，使君五馬謾踟躕。野草繡窠紫羅襦，紅牙縷馬對樗蒱。玉盤纖手撒作盧，眾中誇道不曾輸。櫪上昂昂皆駿駒，桃花叱撥價最殊。騎將獵向城南隅，臘日射殺千年狐。我來塞外按邊儲，為君取醉酒剩沽。醉爭酒盞相喧呼，忽憶咸陽舊酒徒。
太守有能政，遙聞如古人。俸錢盡供客，家計常清貧。酒泉西望玉關道，千山萬磧皆白草。辭君走馬歸長安，憶君倏忽令人老。
將門子弟君獨賢，一從受命常在邊。未至三十已高位，腰間金印色赭然。前日承恩白虎殿，歸來見者誰不羨。篋中賜衣十重餘，案上軍書十二卷。看君謀智若有神，愛君詞句皆清新。澄湖萬頃深見底，清冰一片光照人。雲中昨夜使星動，西門驛樓出相送。玉瓶素蟻臘酒香，金鞭白馬紫遊韁。花門南，燕支北，張掖城頭雲正黑，送君一去天外憶。
歸去不得意，北京關路賒。卻投晉山老，愁見汾陽花。翻作灞陵客，憐君丞相家。夜眠旅舍雨，曉辭春城鴉。送君系馬青門口，胡姬壚頭勸君酒。為問太原賢主人，春來更有新詩否。
白山南，赤山北。其間有花人不識，綠莖碧葉好顏色。葉六瓣，花九房。夜掩朝開多異香，
西風傳戍鼓，南望見前軍。沙磧人愁月，山城犬吠雲。別家逢逼歲，出塞獨離群。發到陽關白，書今遠報君。
當年最稱意，數子不如君。戰勝時偏許，名高人共聞。半天城北雨，斜日灞西雲。科鬥皆成字，無令錯古文。
一身從遠使，萬里向安西。漢月垂鄉淚，胡沙費馬蹄。尋河愁地盡，過磧覺天低。送子軍中飲，家書醉裡題。
借問虎賁將，從軍凡幾年。殺人寶刀缺，走馬貂裘穿。山雨醒別酒，關雲迎渡船。謝君賢主將，豈忘輪台邊。
東郊未解圍，忠義似君稀。誤落胡塵裡，能持漢節歸。捲簾山對酒，上馬雪沾衣。卻向嫖姚幕，翩翩去若飛。
胡地三月半，梨花今始開。因從老僧飯，更上夫人台。清唱雲不去，彈弦風颯來。應須一倒載，還似山公回。
九日黃花酒，登高會昔聞。霜威逐亞相，殺氣傍中軍。橫笛驚征雁，嬌歌落塞雲。邊頭幸無事，醉舞荷吾君。
中郎鳳一毛，世上獨賢豪。弱冠已銀印，出身唯寶刀。還家卿月迥，度隴將星高。幕下多相識，邊書醉懶操。
岸雨過城頭，黃鸝上戍樓。塞花飄客淚，邊柳掛鄉愁。白髮悲明鏡，青春換敝裘。君從萬里使，聞已到瓜州。
時輩似君稀，青春戰勝歸。名登郤詵第，身著老萊衣。稱意人皆羨，還家馬若飛。一枝誰不折，棣萼獨相輝。
程侯新出守，好日發行軍。拜命時人羨，能官聖主聞。江樓黑塞雨，山郭冷秋雲。竹馬諸童子，朝朝待使君。
古戍依重險，高樓見五涼。山根盤驛道，河水浸城牆。庭樹巢鸚鵡，園花隱麝香。忽如江浦上，憶作捕魚郎。
去馬疾如飛，看君戰勝歸。新登郤詵第，更著老萊衣。漢水行人少，巴山客舍稀。向南風候暖，臘月見春輝。
盈盈一水隔，寂寂二更初。波上思羅襪，魚邊憶素書。月如眉已畫，雲似鬢新梳。春物知人意，桃花笑索居。
安西美少年，脫劍卸弓弦。不倚將軍勢，皆稱司馬賢。秋山城北面，古治郡東邊。江上舟中月，遙思李郭仙。
渭北春已老，河西人未歸。邊城細草出，客館梨花飛。別後鄉夢數，昨來家信稀。涼州三月半，猶未脫寒衣。
曉笛別鄉淚，秋冰鳴馬蹄。一身虜雲外，萬里胡天西。終日見征戰，連年聞鼓鼙。故山在何處，昨日夢清溪。
無事向邊外，至今仍不歸。三年絕鄉信，六月未春衣。客舍洮水聒，孤城胡雁飛。心知別君後，開口笑應稀。
馬汗踏成泥，朝馳幾萬蹄。雪中行地角，火處宿天倪。塞迥心常怯，鄉遙夢亦迷。那知故園月，也到鐵關西。
異域陰山外，孤城雪海邊。秋來唯有雁，夏盡不聞蟬。雨拂氈牆濕，風搖毳幕膻。輪台萬里地，無事曆三年。
詞賦滿書囊，胡為在戰場。行間脫寶劍，邑裡掛銅章。馬疾飛千里，鳧飛向五涼。遙知竹林下，星使對星郎。
雁塞通鹽澤，龍堆接醋溝。孤城天北畔，絕域海西頭。秋雪春仍下，朝風夜不休。可知年四十，猶自未封侯。
相送淚沾衣，天涯獨未歸。將軍初得罪，門客複何依。夢去湖山闊，書停隴雁稀。園林幸接近，一為到柴扉。
輪台風物異，地是古單于。三月無青草，千家盡白榆。蕃書文字別，胡俗語音殊。愁見流沙北，天西海一隅。
白羽綠弓弦，年年只在邊。還家劍鋒盡，出塞馬蹄穿。逐虜西逾海，平胡北到天。封侯應不遠，燕頷豈徒然。
卿家送愛子，愁見灞頭春。草羨青袍色，花隨黃綬新。縣西函谷路，城北大陽津。日暮征鞍去，東郊一片塵。
一尉便垂白，數年唯草玄。出關策匹馬，逆旅聞秋蟬。愛客多酒債，罷官無俸錢。知君羈思少，所適主人賢。
詔出未央宮，登壇近總戎。上公周太保，副相漢司空。弓抱關西月，旗翻渭北風。弟兄皆許國，天地荷成功。
關樹晚蒼蒼，長安近夕陽。回風醒別酒，細雨濕行裝。習戰邊塵黑，防秋塞草黃。知君市駿馬，不是學燕王。
風塵奈汝何，終日獨波波。親老無官養，家貧在外多。醉眼輕白髮，春夢渡黃河。相去關城近，何時更肯過。
灞上柳枝黃，壚頭酒正香。春流飲去馬，暮雨濕行裝。驛路通函穀，州城接太行。覃懷人總喜，別駕得王祥。
聞欲朝龍闕，應須拂豸冠。風霜隨馬去，炎暑為君寒。客淚題書落，鄉愁對酒寬。先憑報親友，後月到長安。
驄馬五花毛，青雲歸處高。霜隨驅夏暑，風逐振江濤。執簡皆推直，勤王豈告勞。帝城誰不戀，回望動離騷。
上馬帶胡鉤，翩翩度隴頭。小來思報國，不是愛封侯。萬里鄉為夢，三邊月作愁。早須清黠虜，無事莫經秋。
聞說輪台路，連年見雪飛。春風曾不到，漢使亦應稀。白草通疏勒，青山過武威。勤王敢道遠，私向夢中歸。
子夜雪華餘，卿家月影初。酒香薰枕席，爐氣暖軒除。晚歲宦情薄，行軍歡宴疏。相逢剩取醉，身外盡空虛。
西邊虜盡平，何處更專征。幕下人無事，軍中政已成。座參殊俗語，樂雜異方聲。醉裡東樓月，偏能照列卿。
細管雜青絲，千杯倒接z5。軍中乘興出，海上納涼時。日沒鳥飛急，山高雲過遲。吾從大夫後，歸路擁旌旗。
相國臨戎別帝京，擁麾持節遠橫行。朝登劍閣雲隨馬，夜渡巴江雨洗兵。山花萬朵迎征蓋，川柳千條拂去旌。暫到蜀城應計日，須知明主待持衡。
節使橫行西出師，鳴弓擐甲羽林兒。臺上霜風淩草木，軍中殺氣傍旌旗。預知漢將宣威日，正是胡塵欲滅時。為報使君多泛菊，更將弦管醉東籬。
薛侯故鄉處，五老峰西頭。歸路秦樹滅，到鄉河水流。看君馬首去，滿耳蟬聲愁。獻賦今未售，讀書凡幾秋。應過伯夷廟，為上關城樓。樓上能相憶，西南指雍州。
鐵馬擐紅纓，幡旗出禁城。明王親授鉞，丞相欲專征。玉饌天廚送，金杯禦酒傾。劍門乘嶮過，閣道踏空行。山鳥驚吹笛，江猿看洗兵。曉雲隨去陣，夜月逐行營。南仲今時往，西戎計日平。將心感知己，萬里寄懸旌。
都護新滅胡，士馬氣亦粗。蕭條虜塵淨，突兀天山孤。
醉後未能別，待醒方送君。看君走馬去，直上天山雲。
沙上見日出，沙上見日沒。悔向萬里來，功名是何物。
渭水東流去，何時到雍州。憑添兩行淚，寄向故園流。
隴水何年有，潺潺逼路傍。東西流不歇，曾斷幾人腸。
漢將承恩西破戎，捷書先奏未央宮。天子預開麟閣待，只今誰數貳師功。官軍西出過樓蘭，營幕傍臨月窟寒。蒲海曉霜凝馬尾，蔥山夜雪撲旌竿。鳴笳疊鼓擁回軍，破國平蕃昔未聞。丈夫鵲印搖邊月，大將龍旗掣海雲。日落轅門鼓角鳴，千群面縛出蕃城。洗兵魚海雲迎陣，秣馬龍堆月照營。蕃軍遙見漢家營，滿谷連山遍哭聲。萬箭千刀一夜殺，平明流血浸空城。暮雨旌旗濕未幹，胡煙白草日光寒。昨夜將軍連曉戰，蕃軍只見馬空鞍。
燕支山西酒泉道，北風吹沙卷白草。長安遙在日光邊，憶君不見令人老。
苜蓿峰邊逢立春，胡蘆河上淚沾巾。閨中只是空相憶，不見沙場愁殺人。
東去長安萬里餘，故人何惜一行書。玉關西望堪腸斷，況複明朝是歲除。
火山五月行人少，看君馬去疾如鳥。都護行營太白西，角聲一動胡天曉。
西原驛路掛城頭，客散紅亭雨未收。君去試看汾水上，白雲猶似漢時秋。
仙掌分明引馬頭，西看一點是關樓。五月也須應到舍，知君不肯更淹留。
百尺原頭酒色殷，路傍驄馬汗斑斑。別君只有相思夢，遮莫千山與萬山。
百尺紅亭對萬峰，平明相送到齋鐘。驄馬勸君皆卸卻，使君家醞舊來濃。
匹馬西從天外歸，揚鞭只共鳥爭飛。送君九月交河北，雪裡題詩淚滿衣。
酒泉太守能劍舞，高堂置酒夜擊鼓。胡笳一曲斷人腸，座上相看淚如雨。
故園東望路漫漫，雙袖龍鍾淚不幹。馬上相逢無紙筆，憑君傳語報平安。
黃沙磧裡客行迷，四望雲天直下低。為言地盡天還盡，行到安西更向西。
走馬西來欲到天，辭家見月兩回圓。今夜不知何處宿，平沙萬里絕人煙。
西向輪台萬里餘，也知鄉信日應疏。隴山鸚鵡能言語，為報家人數寄書。
黑姓蕃王貂鼠裘，葡萄宮錦醉纏頭。關西老將能苦戰，七十行兵仍未休。
九月天山風似刀，城南獵馬縮寒毛。將軍縱博場場勝，賭得單于貂鼠袍。
老人七十仍沽酒，千壺百甕花門口。道傍榆莢仍似錢，摘來沽酒君肯否。
玉塞抵長城，金徽映高闕。遙心萬餘裡，直望三邊月。霜靜影逾懸，露晞光漸沒。思君不可見，空歎將焉歇。
塞北狂胡旅，城南敵漢圍。巉岩一鼓氣，拔利五兵威。虜騎瞻山哭，王師拓地飛。不應須寵戰，當遂勒金徽。
天下今無事，雲中獨未寧。忝驅更戍卒，方遠送邊庭。馬飲長城水，軍占太白星。國恩行可報，何必守經營。
結束浮雲駿，翩翩出從戎。且憑天子怒，複倚將軍雄。萬鼓雷殷地，千旗火生風。日輪駐霜戈，月魄懸雕弓。青海陣雲匝，黑山兵氣沖。戰酣太白高，戰罷旄頭空。萬里不惜死，一朝得成功。畫圖麒麟閣，入朝明光宮。大笑向文士，一經何足窮。古人昧此道，往往成老翁。
東出盧龍塞，浩然客思孤。亭堠列萬里，漢兵猶備胡。邊塵漲北溟，虜騎正南驅。轉鬥豈長策，和親非遠圖。惟昔李將軍，按節出皇都。總戎掃大漠，一戰擒單于。常懷感激心，願效縱橫謨。倚劍欲誰語，關河空鬱紆。
薊門逢古老，獨立思氛氳。一身既零丁，頭鬢白紛紛。勳庸今已矣，不識霍將軍。漢家能用武，開拓窮異域。戍卒厭糠核，降胡飽衣食。關亭試一望，吾欲淚沾臆。邊城十一月，雨雪亂霏霏。元戎號令嚴，人馬亦輕肥。羌胡無盡日，征戰幾時歸。幽州多騎射，結髮重橫行。一朝事將軍，出入有聲名。紛紛獵秋草，相向角弓鳴。黯黯長城外，日沒更煙塵。胡騎雖憑陵，漢兵不顧身。古樹滿空塞，黃雲愁殺人。
古人無宿諾，茲道以為難。萬里赴知己，一言誠可歎。馬蹄經月窟，劍術指樓蘭。地出北庭盡，城臨西海寒。森然瞻武庫，則是弄儒翰。入幕綰銀綬，乘軺兼鐵冠。練兵日精銳，殺敵無遺殘。獻捷見天子，論功俘可汗。激昂丹墀下，顧盼青雲端。誰謂縱橫策，翻為權勢幹。將軍既坎壈，使者亦辛酸。耿介挹三事，羈離從一官。知君不得意，他日會鵬摶。
磧路天早秋，邊城夜應永。遙傳戎旅作，已報關山冷。上將頓盤阪，諸軍遍泉井。綢繆閫外書，慷慨幕中請。能使勳業高，動令氛霧屏。遠途能自致，短步終難騁。羽翮時一看，窮愁始三省。人生感然諾，何啻若形影。白髮知苦心，陽春見佳境。星河連塞絡，刁鬥兼山靜。憶君霜露時，使我空引領。
大夫擊東胡，胡塵不敢起。胡人山下哭，胡馬海邊死。部曲盡公侯，輿台亦朱紫。當時有勳業，末路遭讒毀。轉旆燕趙間，剖符括蒼裡。弟兄莫相見，親族遠枌梓。不改青雲心，仍招布衣士。平生懷感激，本欲候知己。去矣難重陳，飄然自茲始。游梁且未遇，適越今何以。鄉山西北愁，竹箭東南美。崢嶸縉雲外，蒼莽幾千里。旅雁悲啾啾，朝昏孰雲已。登臨多瘴癘，動息在風水。雖有賢主人，終為客行子。我攜一尊酒，滿酌聊勸爾。勸爾惟一言，家聲勿淪滓。
吾友遇知己，策名逢聖朝。高才擅白雪，逸翰懷青霄。承詔選嘉賓，慨然即馳軺。清晝下公館，尺書忽相邀。留歡惜別離，畢景駐行鑣。言及沙漠事，益令胡馬驕。丈夫拔東蕃，聲冠霍嫖姚。兜鍪沖矢石，鐵甲生風飆。諸將出冷陘，連營濟石橋。酋豪盡俘馘，子弟輸征徭。邊庭絕刁鬥，戰地成漁樵。榆關夜不扃，塞口長蕭蕭。降胡滿薊門，一一能射雕。軍中多宴樂，馬上何輕趫。戎狄本無厭，羈縻非一朝。饑附誠足用，飽飛安可招。李牧制儋藍，遺風豈寂寥。君還謝幕府，慎勿輕芻蕘。
朝登百丈峰，遙望燕支道。漢壘青冥間，胡天白如掃。憶昔霍將軍，連年此征討。匈奴終不滅，寒山徒草草。唯見鴻雁飛，令人傷懷抱。晉武輕後事，惠皇終已昏。豺狼塞瀍洛，胡羯爭乾坤。四海如鼎沸，五原徒自尊。而今白庭路，猶對青陽門。朝市不足問，君臣隨草根。
策馬自沙漠，長驅登塞垣。邊城何蕭條，白日黃雲昏。一到征戰處，每愁胡虜翻。豈無安邊書，諸將已承恩。惆悵孫吳事，歸來獨閉門。
邯鄲城南遊俠子，自矜生長邯鄲裡。千場縱博家仍富，幾度報仇身不死。宅中歌笑日紛紛，門外車馬常如雲。未知肝膽向誰是，令人卻憶平原君。君不見今人交態薄，黃金用盡還疏索。以茲感歎辭舊游，更於時事無所求。且與少年飲美酒，往來射獵西山頭。
將軍族貴兵且強，漢家已是渾邪王。子孫相承在朝野，至今部曲燕支下。控弦盡用陰山兒，登陣常騎大宛馬。銀鞍玉勒繡蝥弧，每逐嫖姚破骨都。李廣從來先將士，衛青未肯學孫吳。傳有沙場千萬騎，昨日邊庭羽書至。城頭畫角三四聲，匣裡寶刀晝夜鳴。意氣能甘萬里去，辛勤判作一年行。黃雲白草無前後，朝建旌旄夕刁鬥。塞下應多俠少年，關西不見春楊柳。從軍借問所從誰，擊劍酣歌當此時。遠別無輕繞朝策，平戎早寄仲宣詩。
蕃軍傍塞游,代馬噴風秋。老將垂金甲,閼支著錦裘。雕戈蒙豹尾,紅旆插狼頭。日暮天山下,鳴笳漢使愁。
踐更登隴首，遠別指臨洮。為問關山事，何如州縣勞。軍容隨赤羽，樹色引青袍。誰斷單于臂，今年太白高。
餞君嗟遠別，為客念周旋。征路今如此，前軍猶眇然。出關逢漢壁，登隴望胡天。亦是封侯地，期君早著鞭。
碣石遼西地，漁陽薊北天。關山唯一道，雨雪盡三邊。才子方為客，將軍正渴賢。遙知幕府下，書記日翩翩。
征馬向邊州，蕭蕭嘶不休。思深應帶別，聲斷為兼秋。歧路風將遠，關山月共愁。贈君從此去，何日大刀頭。
逢君說行邁，倚劍別交親。幕府為才子，將軍作主人。近關多雨雪，出塞有風塵。長策須當用，男兒莫顧身。
絕域眇難躋，悠然信馬蹄。風塵經跋涉，搖落怨暌攜。地出流沙外，天長甲子西。少年無不可，行矣莫淒淒。
匹馬行將久，征途去轉難。不知邊地別，只訝客衣單。溪冷泉聲苦，山空木葉幹。莫言關塞極，雲雪尚漫漫。古鎮青山口，寒風落日時。岩巒鳥不過，冰雪馬堪遲。出塞應無策，還家賴有期。東山足松桂，歸去結茅茨。登頓驅征騎，棲遲愧寶刀。遠行今若此，微祿果徒勞。絕阪水連下，群峰雲共高。自堪成白首，何事一青袍。
驅馬薊門北，北風邊馬哀。蒼茫遠山口，豁達胡天開。五將已深入，前軍止半回。誰憐不得意，長劍獨歸來。
北樓西望滿晴空，積水連山勝畫中。湍上急流聲若箭，城頭殘月勢如弓。垂竿已羨磻溪老，體道猶思塞上翁。為問邊庭更何事，至今羌笛怨無窮。
遙傳副丞相，昨日破西蕃。作氣群山動，揚軍大旆翻。奇兵邀轉戰，連孥絕歸奔。泉噴諸戎血，風驅死虜魂。頭飛攢萬戟，面縛聚轅門。鬼哭黃埃暮，天愁白日昏。石城與岩險，鐵騎皆雲屯。長策一言決，高蹤百代存。威棱懾沙漠，忠義感乾坤。老將黯無色，儒生安敢論。解圍憑廟算，止殺報君恩。唯有關河渺，蒼茫空樹墩。
雲紀軒皇代，星高太白年。廟堂諮上策，幕府制中權。磐石藩維固，升壇禮樂先。國章榮印綬，公服貴貂蟬。樂善旌深德，輸忠格上玄。剪桐光寵錫，題劍美貞堅。聖祚雄圖廣，師貞武德虔。雷霆七校發，旌旆五營連。華省征群乂，霜台舉二賢。豈伊公望遠，曾是茂才遷。並秉韜鈐術，兼該翰墨筵。帝思麟閣像，臣獻柏梁篇。振玉登遼甸，摐金曆薊壖。度河飛羽檄，橫海泛樓船。北伐聲逾邁，東征務以專。講戎喧涿野，料敵靜居延。軍勢持三略，兵戎自九天。朝瞻授鉞去，時聽偃戈旋。大漠風沙裡，長城雨雪邊。雲端臨碣石，波際隱朝鮮。夜壁沖高鬥，寒空駐彩旃。倚弓玄兔月，飲馬白狼川。庶物隨交泰，蒼生解倒懸。四郊增氣象，萬里絕風煙。關塞鴻勳著，京華甲第全。落梅橫吹後，春色凱歌前。直道常兼濟，微才獨棄捐。曳裾誠已矣，投筆尚淒然。作賦同元淑，能詩匪仲宣。雲霄不可望，空欲仰神仙。
睹君濟時略，使我氣填膺。長策竟不用，高才徒見稱。一朝知己達，累日詔書征。羽翮忽然就，風飆誰敢淩。舉鞭趨嶺嶠，屈指冒炎蒸。北雁送馳驛，南人思飲冰。彼邦本倔強，習俗多驕矜。翠羽幹平法，黃金撓直繩。若將除害馬，慎勿信蒼蠅。魑魅甯無患，忠貞適有憑。猿啼山不斷，鳶跕路難登。海岸出交趾，江城連始興。繡衣當節制，幕府盛威棱。勿憚九嶷險，須令百越澄。立談多感激，行李即嚴凝。離別胡為者，雲霄遲爾升。
積雪與天迥，屯軍連塞愁。誰知此行邁，不為覓封侯。
許國從來徹廟堂，連年不為在疆場。將軍天上封侯印，禦史臺上異姓王。萬騎爭歌楊柳春，千場對舞繡騏驎。到處盡逢歡洽事，相看總是太平人。鐵騎橫行鐵嶺頭，西看邏逤取封侯。青海只今將飲馬，黃河不用更防秋。
營州少年厭原野，狐裘蒙茸獵城下。虜酒千鐘不醉人，胡兒十歲能騎馬。
胡人吹笛戍樓間，樓上蕭條海月閑。借問落梅凡幾曲，從風一夜滿關山。
崆峒小麥熟，且願休王師。請公問主將，焉用窮荒為。饑鷹未飽肉，側翅隨人飛。高生跨鞍馬，有似幽並兒。脫身簿尉中，始與捶楚辭。借問今何官，觸熱向武威。答雲一書記，所愧國士知。人實不易知，更須慎其儀。十年出幕府，自可持旌麾。此行既特達，足以慰所思。男兒功名遂，亦在老大時。常恨結歡淺，各在天一涯。又如參與商，慘慘中腸悲。驚風吹鴻鵠，不得相追隨。黃塵翳沙漠，念子何當歸。邊城有餘力，早寄從軍詩。
車轔轔，馬蕭蕭，行人弓箭各在腰。耶娘妻子走相送，塵埃不見咸陽橋。牽衣頓足闌道哭，哭聲直上幹雲霄。道傍過者問行人，行人但雲點行頻。或從十五北防河，便至四十西營田。去時裡正與裹頭，歸來頭白還戍邊。邊亭流血成海水，武皇開邊意未已。君不聞漢家山東二百州，千村萬落生荊杞。
安西都護胡青驄，聲價欻然來向東。此馬臨陣久無敵，與人一心成大功。功成惠養隨所致，飄飄遠自流沙至。雄姿未受伏櫪恩，猛氣猶思戰場利。腕促蹄高如踣鐵，交河幾蹴曾冰裂。五花散作雲滿身，萬里方看汗流血。長安壯兒不敢騎，走過掣電傾城知。青絲絡頭為君老，何由卻出橫門道。
吾聞天子之馬走千里，今之畫圖無乃是。
雨中百草秋爛死，階下決明顏色鮮。著葉滿枝翠羽蓋，開花無數黃金錢。涼風蕭蕭吹汝急，恐汝後時難獨立。堂上書生空白頭，臨風三嗅馨香泣。闌風長雨秋紛紛，四海八荒同一雲。去馬來牛不復辨，濁涇清渭何當分。禾頭生耳黍穗黑，農夫田婦無消息。城中斗米換衾裯，相許寧論兩相直。長安布衣誰比數，反鎖衡門守環堵。老夫不出長蓬蒿，稚子無憂走風雨。雨聲颼颼催早寒，胡雁翅濕高飛難。秋來未曾見白日，泥汙後土何時幹。
今秋乃淫雨，仲月來寒風。群木水光下，萬象雲氣中。所思礙行潦，九裡信不通。悄悄素滻路，迢迢天漢東。願騰六尺馬，背若孤征鴻。劃見公子面，超然歡笑同。奮飛既胡越，局促傷樊籠。一飯四五起，憑軒心力窮。嘉蔬沒混濁，時菊碎榛叢。鷹隼亦屈猛，烏鳶何所蒙。式瞻北鄰居，取適南巷翁。掛席釣川漲，焉知清興終。
廣文到官舍，系馬堂階下。醉則騎馬歸，頗遭官長罵。才名四十年，坐客寒無氈。賴有蘇司業，時時與酒錢。
孟冬十郡良家子，血作陳陶澤中水。野曠天清無戰聲，四萬義軍同日死。群胡歸來血洗箭，仍唱胡歌飲都市。都人回面向北啼，日夜更望官軍至。
我軍青阪在東門，天寒飲馬太白窟。黃頭奚兒日向西，數騎彎弓敢馳突。山雪河冰野蕭瑟，青是烽煙白人骨。焉得附書與我軍，忍待明年莫倉卒。
長安城頭頭白烏，夜飛延秋門上呼。又向人家啄大屋，屋底達官走避胡。金鞭斷折九馬死。骨肉不待同馳驅。腰下寶玦青珊瑚，可憐王孫泣路隅。問之不肯道姓名，但道困苦乞為奴。已經百日竄荊棘，身上無有完肌膚。高帝子孫盡隆准，龍種自與常人殊。豺狼在邑龍在野。王孫善保千金軀。不敢長語臨交衢，且為王孫立斯須。昨夜東風吹血腥，東來橐駝滿舊都。朔方健兒好身手，昔何勇銳今何愚。竊聞天子已傳位，聖德北服南單于。花門kO面請雪恥，慎勿出口他人狙。哀哉王孫慎勿疏，五陵佳氣無時無。
驄馬新鑿蹄，銀鞍被來好。繡衣黃白郎，騎向交河道。問君適萬里，取別何草草。天子憂涼州，嚴程到須早。去秋群胡反，不得無電掃。此行收遺甿，風俗方再造。族父領元戎，名聲國中老。奪我同官良，飄搖按城堡。使我不能餐，令我惡懷抱。若人才思闊，溟漲浸絕島。尊前失詩流，塞上得國寶。皇天悲送遠，雲雨白浩浩。東郊尚烽火，朝野色枯槁。西極柱亦傾，如何正穹昊。
威弧不能弦，自爾無寧歲。川穀血橫流，豺狼沸相噬。天子從北來，長驅振凋敝。頓兵岐梁下，卻跨沙漠裔。二京陷未收，四極我得制。蕭索漢水清，緬通淮湖稅。使者紛星散，王綱尚旒綴。南伯從事賢，君行立談際。生知七曜曆，手畫三軍勢。冰雪淨聰明，雷霆走精銳。幕府輟諫官，朝廷無此例。至尊方旰食，仗爾布嘉惠。補闕暮征入，柱史晨征憩。正當艱難時，實藉長久計。回風吹獨樹，白日照執袂。慟哭蒼煙根，山門萬重閉。居人莽牢落，遊子方迢遞。裴回悲生離，局促老一世。陶唐歌遺民，後漢更列帝。恨無匡複姿，聊欲從此逝。
南風作秋聲，殺氣薄炎熾。盛夏鷹隼擊，時危異人至。令弟草中來，蒼然請論事。詔書引上殿，奮舌動天意。兵法五十家，爾腹為篋笥。應對如轉丸，疏通略文字。經綸皆新語，足以正神器。宗廟尚為灰，君臣俱下淚。崆峒地無軸，青海天軒輊。西極最瘡痍，連山暗烽燧。帝曰大布衣，藉卿佐元帥。坐看清流沙，所以子奉使。歸當再前席，適遠非曆試。須存武威郡，為畫長久利。孤峰石戴驛，快馬金纏轡。黃羊飫不膻，蘆酒多還醉。踴躍常人情，慘澹苦士志。安邊敵何有，反正計始遂。吾聞駕鼓車，不合用騏驥。龍吟回其頭，夾輔待所致。
昔沒賊中時，潛與子同遊。今歸行在所，王事有去留。逼側兵馬間，主憂急良籌。子雖軀幹小，老氣橫九州。挺身艱難際，張目視寇讎。朝廷壯其節，奉詔令參謀。鑾輿駐鳳翔，同穀為咽喉。西扼弱水道，南鎮枹罕陬。此邦承平日，剽劫吏所羞。況乃胡未滅，控帶莽悠悠。府中韋使君，道足示懷柔。令侄才俊茂，二美又何求。受詞太白腳，走馬仇池頭。古色沙土裂，積陰雪雲稠。羌父豪豬靴，羌兒青兕裘。吹角向月窟，蒼山旌旆愁。鳥驚出死樹，龍怒拔老湫。古來無人境，今代橫戈矛。傷哉文儒士，憤激馳林丘。中原正格鬥，後會何緣由。百年賦命定，豈料沉與浮。且複戀良友，握手步道周。論兵遠壑淨，亦可縱冥搜。題詩得秀句，劄翰時相投。
五城何迢迢，迢迢隔河水。邊兵盡東征，城內空荊杞。思明割懷衛，秀岩西未已。回略大荒來，崤函蓋虛爾。延州秦北戶，關防猶可倚。焉得一萬人，疾驅塞蘆子。岐有薛大夫，旁制山賊起。近聞昆戎徒，為退三百里。蘆關扼兩寇，深意實在此。誰能叫帝閽，胡行速如鬼。
北門天驕子，飽肉氣勇決。高秋馬肥健，挾矢射漢月。自古以為患，詩人厭薄伐。修德使其來，羈縻固不絕。胡為傾國至，出入暗金闕。中原有驅除，隱忍用此物。公主歌黃鵠，君王指白日。連雲屯左輔，百里見積雪。長戟鳥休飛，哀笳曙幽咽。田家最恐懼，麥倒桑枝折。沙苑臨清渭，泉香草豐潔。渡河不用船，千騎常撇烈。胡塵逾太行，雜種抵京室。花門既須留，原野轉蕭瑟。
丈人駿馬名胡騮，前年避胡過金牛。回鞭卻走見天子，朝飲漢水暮靈州。自矜胡騮奇絕代，乘出千人萬人愛。一聞說盡急難材，轉益愁向駑駘輩。頭上銳耳批秋竹，腳下高蹄削寒玉。始知神龍別有種，不比俗馬空多肉。洛陽大道時再清，累日喜得俱東行。鳳臆龍鬐未易識，側身注目長風生。
東郊瘦馬使我傷，骨骼硉兀如堵牆。絆之欲動轉欹側，此豈有意仍騰驤。細看六印帶官字，眾道三軍遺路旁。皮幹剝落雜泥滓，毛暗蕭條連雪霜。去歲奔波逐餘寇，驊騮不慣不得將。士卒多騎內廄馬，惆悵恐是病乘黃。當時曆塊誤一蹶，委棄非汝能周防。見人慘澹若哀訴，失主錯莫無晶光。天寒遠放雁為伴，日暮不收烏啄瘡。誰家且養願終惠，更試明年春草長。
客行新安道，喧呼聞點兵。借問新安吏，縣小更無丁。府帖昨夜下，次選中男行。中男絕短小，何以守王城。肥男有母送，瘦男獨伶俜。白水暮東流，青山猶哭聲。莫自使眼枯，收汝淚縱橫。眼枯即見骨，天地終無情。我軍取相州，日夕望其平。豈意賊難料，歸軍星散營。就糧近故壘，練卒依舊京。掘壕不到水，牧馬役亦輕。況乃王師順，撫養甚分明。送行勿泣血，僕射如父兄。
下馬古戰場，四顧但茫然。風悲浮雲去，黃葉墜我前。朽骨穴螻蟻，又為蔓草纏。故老行歎息，今人尚開邊。漢虜互勝負，封疆不常全。安得廉恥將，三軍同晏眠。高秋登塞山，南望馬邑州。降虜東擊胡，壯健盡不留。穹廬莽牢落，上有行雲愁。老弱哭道路，願聞甲兵休。鄴中事反覆，死人積如丘。諸將已茅土，載驅誰與謀。豐年孰雲遲，甘澤不在早。耕田秋雨足，禾黍已映道。春苗九月交，顏色同日老。勸汝衡門士，忽悲尚枯槁。時來展材力，先後無醜好。但訝鹿皮翁，忘機對芳草。
朔風飄胡雁，慘澹帶砂礫。長林何蕭蕭，秋草萋更碧。北裡富熏天，高樓夜吹笛。焉知南鄰客，九月猶絺綌。長陵銳頭兒，出獵待明發。騂弓金爪鏑，白馬蹴微雪。未知所馳逐，但見暮光滅。歸來懸兩狼，門戶有旌節。漆有用而割，膏以明自煎。蘭摧白露下，桂折秋風前。府中羅舊尹，沙道尚依然。赫赫蕭京兆，今為時所憐。猛虎憑其威，往往遭急縛。雷吼徒咆哮，枝撐已在腳。忽看皮寢處，無複睛閃爍。人有甚於斯，足以勸元惡。朝逢富家葬，前後皆輝光。共指親戚大，緦麻百夫行。送者各有死，不須羨其強。君看束練去，亦得歸山岡。
戚戚去故里，悠悠赴交河。公家有程期，亡命嬰禍羅。君已富土境，開邊一何多。棄絕父母恩，吞聲行負戈。出門日已遠，不受徒旅欺。骨肉恩豈斷，男兒死無時。走馬脫轡頭，手中挑青絲。捷下萬仞岡，俯身試搴旗。磨刀嗚咽水，水赤刃傷手。欲輕腸斷聲，心緒亂已久。丈夫誓許國，憤惋複何有。功名圖騏驎，戰骨當速朽。送徒既有長，遠戍亦有身。生死向前去，不勞吏怒嗔。路逢相識人，附書與六親。哀哉兩決絕，不復同苦辛。迢迢萬餘裡，領我赴三軍。軍中異苦樂，主將甯盡聞。隔河見胡騎，倏忽數百群。我始為奴僕，幾時樹功勳。挽弓當挽強，用箭當用長。射人先射馬，擒賊先擒王。殺人亦有限，列國自有疆。苟能制侵陵，豈在多殺傷。驅馬天雨雪，軍行入高山。徑危抱寒石，指落曾冰間。已去漢月遠，何時築城還。浮雲暮南征，可望不可攀。單于寇我壘，百里風塵昏。雄劍四五動，彼軍為我奔。虜其名王歸，系頸授轅門。潛身備行列，一勝何足論。從軍十年餘，能無分寸功。眾人貴苟得，欲語羞雷同。中原有鬥爭，況在狄與戎。丈夫四方志，安可辭固窮。
男兒生世間，及壯當封侯。戰伐有功業，焉能守舊丘。召募赴薊門，軍動不可留。千金買馬鞭，百金裝刀頭。閭裡送我行，親戚擁道周。斑白居上列，酒酣進庶羞。少年別有贈，含笑看吳鉤。朝進東門營，暮上河陽橋。落日照大旗，馬鳴風蕭蕭。平沙列萬幕，部伍各見招。中天懸明月，令嚴夜寂寥。悲笳數聲動，壯士慘不驕。借問大將誰，恐是霍嫖姚。古人重守邊，今人重高勳。豈知英雄主，出師亙長雲。六合已一家，四夷且孤軍。遂使貔虎士，奮身勇所聞。拔劍擊大荒，日收胡馬群。誓開玄冥北，持以奉吾君。獻凱日繼踵，兩蕃靜無虞。漁陽豪俠地，擊鼓吹笙竽。雲帆轉遼海，粳稻來東吳。越羅與楚練，照耀輿台軀。主將位益崇，氣驕淩上都。邊人不敢議，議者死路衢。我本良家子，出師亦多門。將驕益愁思，身貴不足論。躍馬二十年，恐辜明主恩。坐見幽州騎，長驅河洛昏。中夜間道歸，故里但空村。惡名幸脫免，窮老無兒孫。
我衰更懶拙，生事不自謀。無食問樂土，無衣思南州。漢源十月交，天氣涼如秋。草木未黃落，況聞山水幽。栗亭名更佳，下有良田疇。充腸多薯蕷，崖蜜亦易求。密竹複冬筍，清池可方舟。雖傷旅寓遠，庶遂平生遊。此邦俯要衝，實恐人事稠。應接非本性，登臨未銷憂。谿谷無異石，塞田始微收。豈複慰老夫，惘然難久留。日色隱孤戍，烏啼滿城頭。中宵驅車去，飲馬寒塘流。磊落星月高，蒼茫雲霧浮。大哉乾坤內，吾道長悠悠。
天寒霜雪繁，遊子有所之。豈但歲月暮，重來未有期。晨發赤穀亭，險艱方自茲。亂石無改轍，我車已載脂。山深苦多風，落日童稚饑。悄然村墟迥，煙火何由追。貧病轉零落，故鄉不可思。常恐死道路，永為高人嗤。
細泉兼輕冰，沮洳棧道濕。不辭辛苦行，迫此短景急。石門雪雲隘，古鎮峰巒集。旌竿暮慘澹，風水白刃澀。胡馬屯成皋，防虞此何及。嗟爾遠戍人，山寒夜中泣。
朝行青泥上，暮在青泥中。泥濘非一時，版築勞人功。不畏道途永，乃將汩沒同。白馬為鐵驪，小兒成老翁。哀猿透卻墜，死鹿力所窮。寄語北來人，後來莫匆匆。
赤縣官曹擁材傑，軟裘快馬當冰雪。長安苦寒誰獨悲，杜陵野老骨欲折。南山豆苗早荒穢，青門瓜地新凍裂。鄉里兒童項領成，朝廷故舊禮數絕。自然棄擲與時異，況乃疏頑臨事拙。饑臥動即向一旬，敝裘何啻聯百結。君不見空牆日色晚，此老無聲淚垂血。
元年建巳月，郎有焦校書。自誇足膂力，能騎生馬駒。一朝被馬踏，唇裂版齒無。壯心不肯已，欲得東擒胡。元年建巳月，官有王司直。馬驚折左臂，骨折面如墨。駑駘漫深泥，何不避雨色。勸君休歎恨，未必不為福。
天邊老人歸未得，日暮東臨大江哭。隴右河源不種田，胡騎羌兵入巴蜀。洪濤滔天風拔木，前飛禿鶖後鴻鵠。九度附書向洛陽，十年骨肉無消息。
大麥乾枯小麥黃，婦女行泣夫走藏。東至集壁西梁洋，問誰腰鐮胡與羌。豈無蜀兵三千人，部領辛苦江山長。安得如鳥有羽翅，托身白雲還故鄉。
去秋涪江木落時，臂槍走馬誰家兒。到今不知白骨處，部曲有去皆無歸。遂州城中漢節在，遂州城外巴人稀。戰場冤魂每夜哭，空令野營猛士悲。
將軍魏武之子孫，於今為庶為清門。英雄割據雖已矣，文彩風流猶尚存。學書初學衛夫人，但恨無過王右軍。丹青不知老將至，富貴於我如浮雲。開元之中常引見，承恩數上南熏殿。淩煙功臣少顏色，將軍下筆開生面。良相頭上進賢冠，猛將腰間大羽箭。褒公鄂公毛發動，英姿颯爽來酣戰。先帝天馬玉花驄，畫工如山貌不同。是日牽來赤墀下，迥立閶闔生長風。詔謂將軍拂絹素，意匠慘澹經營中。斯須九重真龍出，一洗萬古凡馬空。玉花卻在禦榻上，榻上庭前屹相向。至尊含笑催賜金，圉人太僕皆惆悵。弟子韓幹早入室，亦能畫馬窮殊相。幹惟畫肉不畫骨，忍使驊騮氣凋喪。將軍畫善蓋有神，必逢佳士亦寫真。即今飄泊干戈際，屢貌尋常行路人。途窮反遭俗眼白，世上未有如公貧。但看古來盛名下，終日坎壈纏其身。
君不見東川節度兵馬雄，校獵亦似觀成功。
昔我去草堂，蠻夷塞成都。今我歸草堂，成都適無虞。請陳初亂時，反復乃須臾。大將赴朝廷，群小起異圖。中宵斬白馬，盟歃氣已粗。西取邛南兵，北斷劍閣隅。布衣數十人，亦擁專城居。其勢不兩大，始聞蕃漢殊。西卒卻倒戈，賊臣互相誅。焉知肘腋禍，自及梟獍徒。義士皆痛憤，紀綱亂相逾。一國實三公，萬人欲為魚。唱和作威福，孰肯辨無辜。眼前列杻械，背後吹笙竽。談笑行殺戮，濺血滿長衢。到今用鉞地，風雨聞號呼。鬼妾與鬼馬，色悲充爾娛。國家法令在，此又足驚籲。賤子且奔走，三年望東吳。弧矢暗江海，難為遊五湖。不忍竟舍此，複來薙榛蕪。入門四松在，步屟萬竹疏。舊犬喜我歸，低徊入衣裾。鄰舍喜我歸，酤酒攜胡蘆。大官喜我來，遣騎問所須。城郭喜我來，賓客隘村墟。天下尚未甯，健兒勝腐儒。飄搖風塵際，何地置老夫。于時見疣贅，骨髓幸未枯。飲啄愧殘生，食薇不敢餘。
青絲白馬誰家子，粗豪且逐風塵起。不聞漢主放妃嬪，近靜潼關掃蜂蟻。殿前兵馬破汝時，十月即為齏粉期。未如面縛歸金闕，萬一皇恩下玉墀。
近聞犬戎遠遁逃，牧馬不敢侵臨洮。渭水逶迤白日淨，隴山蕭瑟秋雲高。崆峒五原亦無事，北庭數有關中使。似聞贊普更求親，舅甥和好應難棄。
司空出東夷,童稚刷勁翮。追隨燕薊兒,穎銳物不隔。服事哥舒翰,意無流沙磧。未甚拔行間,犬戎大充斥。短小精悍姿,屹然強寇敵。貫穿百萬眾,出入由咫尺。馬鞍懸將首,甲外控鳴鏑。洗劍青海水,刻銘天山石。九曲非外蕃,其王轉深壁。飛兔不近駕,鷙鳥資遠擊。曉達兵家流,飽聞春秋癖。胸襟日沈靜,肅肅自有適。潼關初潰散,萬乘猶辟易。偏裨無所施,元帥見手格。太子入朔方,至尊狩梁益。胡馬纏伊洛,中原氣甚逆。肅宗登寶位,塞望勢敦迫。公時徒步至,請罪將厚責。際會清河公,間道傳玉冊。天王拜跪畢,讜議果冰釋。翠華卷飛雪,熊虎亙阡陌。屯兵鳳凰山,帳殿涇渭辟。金城賊咽喉,詔鎮雄所搤。禁暴清無雙,爽氣春淅瀝。巷有從公歌,野多青青麥。及夫哭廟後,複領太原役。恐懼祿位高,悵望王土窄。不得見清時,嗚呼就窀穸。永系五湖舟,悲甚田橫客。千秋汾晉間,事與雲水白。昔觀文苑傳,豈述廉藺績。嗟嗟鄧大夫,士卒終倒戟。
司徒天寶末，北收晉陽甲。胡騎攻吾城，愁寂意不愜。人安若泰山，薊北斷右脅。朔方氣乃蘇，黎首見帝業。二宮泣西郊，九廟起頹壓。未散河陽卒，思明偽臣妾。複自碣石來，火焚乾坤獵。高視笑祿山，公又大獻捷。異王冊崇勳，小敵信所怯。擁兵鎮河汴，千里初妥帖。青蠅紛營營，風雨秋一葉。內省未入朝，死淚終映睫。大屋去高棟，長城掃遺堞。平生白羽扇，零落蛟龍匣。雅望與英姿，惻愴槐裡接。三軍晦光彩，烈士痛稠疊。直筆在史臣，將來洗箱篋。吾思哭孤塚，南紀阻歸楫。扶顛永蕭條，未濟失利涉。疲苶竟何人，灑涕巴東峽。
昔我游宋中，惟梁孝王都。名今陳留亞，劇則貝魏俱。邑中九萬家，高棟照通衢。舟車半天下，主客多歡娛。白刃讎不義，黃金傾有無。殺人紅塵裡，報答在斯須。憶與高李輩，論交入酒壚。兩公壯藻思，得我色敷腴。氣酣登吹台，懷古視平蕪。芒碭雲一去，雁鶩空相呼。先帝正好武，寰海未凋枯。猛將收西域，長戟破林胡。百萬攻一城，獻捷不雲輸。組練棄如泥，尺土負百夫。拓境功未已，元和辭大爐。亂離朋友盡，合遝歲月徂。吾衰將焉托，存歿再嗚呼。蕭條益堪愧，獨在天一隅。乘黃已去矣，凡馬徒區區。不復見顏鮑，系舟臥荊巫。臨餐吐更食，常恐違撫孤。
太常樓船聲嗷嘈，問兵刮寇趨下牢。牧出令奔飛百艘，猛蛟突獸紛騰逃。白帝寒城駐錦袍，玄冬示我胡國刀。壯士短衣頭虎毛，憑軒拔鞘天為高。翻風轉日木怒號，冰翼雪澹傷哀猱。鐫錯碧罌鸊鵜膏，鋩鍔已瑩虛秋濤，鬼物撇捩辭坑壕。蒼水使者捫赤絛，龍伯國人罷釣鼇。芮公回首顏色勞，分閫救世用賢豪。趙公玉立高歌起，攬環結佩相終始，萬歲持之護天子。得君亂絲與君理，蜀江如線如針水。荊岑彈丸心未已，賊臣惡子休干紀。魑魅魍魎徒為耳，妖腰亂領敢欣喜。用之不高亦不庳，不似長劍須天倚。籲嗟光祿英雄弭，大食寶刀聊可比。丹青宛轉麒麟裡，光芒六合無泥滓。
悲台蕭颯石巃嵸，哀壑杈椏浩呼洶。中有萬里之長江，回風滔日孤光動。角鷹翻倒壯士臂，將軍玉帳軒翠氣。二鷹猛腦徐侯穟，目如愁胡視天地。杉雞竹兔不自惜，溪虎野羊俱辟易。鞲上鋒棱十二翮，將軍勇銳與之敵。將軍樹勳起安西，昆侖虞泉入馬蹄。白羽曾肉三狻猊，敢決豈不與之齊。荊南芮公得將軍，亦如角鷹下翔雲。惡鳥飛飛啄金屋，安得爾輩開其群，驅出六合梟鸞分。
天雨蕭蕭滯茅屋，空山無以慰幽獨。銳頭將軍來何遲，令我心中苦不足。數看黃霧亂玄雲，時聽嚴風折喬木。泉源泠泠雜猿狖，泥濘漠漠饑鴻鵠。歲暮窮陰耿未已，人生會面難再得。憶爾腰下鐵絲箭，射殺林中雪色鹿。前者坐皮因問毛，知子歷險人馬勞。異獸如飛星宿落，應弦不礙蒼山高。安得突騎只五千，崒然眉骨皆爾曹。走平亂世相催促，一豁明主正郁陶。憶昔範增碎玉鬥，未使吳兵著白袍。昏昏閶闔閉氛祲，十月荊南雷怒號。
秋風欻吸吹南國，天地慘慘無顏色。洞庭揚波江漢回，虎牙銅柱皆傾側。巫峽陰岑朔漠氣，峰巒窈窕谿谷黑。杜鵑不來猿狖寒，山鬼幽憂雪霜逼。楚老長嗟憶炎瘴，三尺角弓兩斛力。壁立石城橫塞起，金錯旌竿滿雲直。漁陽突騎獵青丘，犬戎鎖甲聞丹極。八荒十年防盜賊，征戍誅求寡妻哭，遠客中宵淚沾臆。
今日苦短昨日休，歲雲暮矣增離憂。霜凋碧樹待錦樹。萬壑東逝無停留。荒戍之城石色古，東郭老人住青丘。飛書白帝營鬥粟，琴瑟幾杖柴門幽。青草萋萋盡枯死，天馬跂足隨犛牛。自古聖賢多薄命，奸雄惡少皆封侯。故國三年一消息。終南渭水寒悠悠。五陵豪貴反顛倒，鄉里小兒狐白裘。生男墮地要膂力，一生富貴傾邦國。莫愁父母少黃金，天下風塵兒亦得。
漢時長安雪一丈，牛馬毛寒縮如蝟。楚江巫峽冰入懷，虎豹哀號又堪記。秦城老翁荊揚客，慣習炎蒸歲絺綌。玄冥祝融氣或交，手持白羽未敢釋。去年白帝雪在山，今年白帝雪在地。凍埋蛟龍南浦縮，寒刮肌膚北風利。楚人四時皆麻衣，楚天萬里無晶輝。三足之烏足恐斷，羲和送將何所歸。
南紀巫廬瘴不絕，太古以來無尺雪。蠻夷長老怨苦寒，昆侖天關凍應折。玄猿口噤不能嘯，白鵠翅垂眼流血。安得春泥補地裂。晚來江門失大木，猛風中夜吹白屋。天兵斬斷青海戎，殺氣南行動地軸，不爾苦寒何太酷。巴東之峽生淩澌，彼蒼回軒人得知。
將軍昔著從事衫，鐵馬馳突重兩銜。披堅執銳略西極，昆侖月窟東嶄岩。君門羽林萬猛士，惡若哮虎子所監。五年起家列霜戟，一日過海收風帆。平生流輩徒蠢蠢，長安少年氣欲盡。魏侯骨聳精爽緊，華嶽峰尖見秋隼。星躔寶校金盤陀，夜騎天駟超天河。欃槍熒惑不敢動，翠蕤雲旓相蕩摩。吾為子起歌都護，酒闌插劍肝膽露。鉤陳蒼蒼風玄武，萬歲千秋奉明主，臨江節士安足數。
白馬東北來，空鞍貫雙箭。可憐馬上郎，意氣今誰見。近時主將戮，中夜商於戰。喪亂死多門，嗚呼淚如霰。
肅宗昔在靈武城，指揮猛將收咸京。向公泣血灑行殿，佐佑卿相乾坤平。逆胡冥寞隨煙燼，卿家兄弟功名震。麒麟圖畫鴻雁行，紫極出入黃金印。尚書勳業超千古，雄鎮荊州繼吾祖。裁縫雲霧成禦衣，拜跪題封向端午。向卿將命寸心赤，青山落日江潮白。卿到朝廷說老翁，漂零已是滄浪客。
愧為湖外客，看此戎馬亂。中夜混黎氓，脫身亦奔竄。平生方寸心，反掌帳下難。嗚呼殺賢良，不叱白刃散。吾非丈夫特，沒齒埋冰炭。恥以風病辭，胡然泊湘岸。入舟雖苦熱，垢膩可溉灌。痛彼道邊人，形骸改昏旦。中丞連帥職，封內權得按。身當問罪先，縣實諸侯半。士卒既輯睦，啟行促精悍。似聞上游兵，稍逼長沙館。憐好彼克修，天機自明斷。南圖卷雲水，北拱戴霄漢。美名光史臣，長策何壯觀。驅馳數公子，咸願同伐叛。聲節哀有餘，夫何激衰懦。偏裨表三上，鹵莽同一貫。始謀誰其間，回首增憤惋。宗英李端公，守職甚昭煥。變通迫脅地，謀畫焉得算。王室不肯微，凶徒略無憚。此流須卒斬，神器資強幹。扣寂豁煩襟，皇天照嗟歎。
今代麒麟閣，何人第一功。君王自神武，駕馭必英雄。開府當朝傑，論兵邁古風。先鋒百勝在，略地兩隅空。青海無傳箭，天山早掛弓。廉頗仍走敵，魏絳已和戎。每惜河湟棄，新兼節制通。智謀垂睿想，出入冠諸公。日月低秦樹，乾坤繞漢宮。胡人愁逐北，宛馬又從東。受命邊沙遠，歸來禦席同。軒墀曾寵鶴，畋獵舊非熊。茅土加名數，山河誓始終。策行遺戰伐，契合動昭融。勳業青冥上，交親氣概中。未為珠履客，已見白頭翁。壯節初題柱，生涯獨轉蓬。幾年春草歇，今日暮途窮。軍事留孫楚，行間識呂蒙。防身一長劍，將欲倚崆峒。
胡馬大宛名，鋒棱瘦骨成。竹批雙耳峻，風入四蹄輕。所向無空闊，真堪托死生。驍騰有如此，萬里可橫行。
蔡子勇成癖，彎弓西射胡。健兒甯鬥死，壯士恥為儒。官是先鋒得，材緣挑戰須。身輕一鳥過，槍急萬人呼。雲幕隨開府，春城赴上都。馬頭金狎帢，駝背錦模糊。咫尺雲山路，歸飛青海隅。上公猶寵錫，突將且前驅。漢使黃河遠，涼州白麥枯。因君問消息，好在阮元瑜。
世儒多汩沒，夫子獨聲名。獻納開東觀，君王問長卿。皂雕寒始急，天馬老能行。自到青冥裡，休看白髮生。
夫子欻通貴，雲泥相望懸。白頭無藉在，朱紱有哀憐。書記赴三捷，公車留二年。欲浮江海去，此別意蒼然。
嚴警當寒夜，前軍落大星。壯夫思感決，哀詔惜精靈。王者今無戰，書生已勒銘。封侯意疏闊，編簡為誰青。舞劍過人絕，鳴弓射獸能。銛鋒行愜順，猛噬失蹻騰。赤羽千夫膳，黃河十月冰。橫行沙漠外，神速至今稱。哀挽青門去，新阡絳水遙。路人紛雨泣，天意颯風飄。部曲精仍銳，匈奴氣不驕。無由睹雄略，大樹日蕭蕭。
詔發西山將，秋屯隴右兵。淒涼餘部曲，燀赫舊家聲。雕鶚乘時去，驊騮顧主鳴。艱難須上策，容易即前程。斜日當軒蓋，高風卷旆旌。松悲天水冷，沙亂雪山清。和虜猶懷惠，防邊不敢驚。古來于異域，鎮靜示專征。燕薊奔封豕，周秦觸駭鯨。中原何慘黷，餘孽尚縱橫。箭入昭陽殿，笳吟細柳營。內人紅袖泣，王子白衣行。宸極祅星動，園陵殺氣平。空餘金碗出，無複穗帷輕。毀廟天飛雨，焚宮火徹明。罘罳朝共落，棆桷夜同傾。三月師逾整，群胡勢就烹。瘡痍親接戰，勇決冠垂成。妙譽期元宰，殊恩且列卿。幾時回節鉞，戮力掃欃槍。圭竇三千士，雲梯七十城。恥非齊說客，只似魯諸生。通籍微班忝，周行獨坐榮。隨肩趨漏刻，短髮寄簪纓。徑欲依劉表，還疑厭禰衡。漸衰那此別，忍淚獨含情。廢邑狐狸語，空村虎豹爭。人頻墜塗炭，公豈忘精誠。元帥調新律，前軍壓舊京。安邊仍扈從，莫作後功名。
送遠秋風落，西征海氣寒。帝京氛祲滿，人世別離難。絕域遙懷怒，和親願結歡。敕書憐贊普，兵甲望長安。宣命前程急，惟良待士寬。子雲清自守，今日起為官。垂淚方投筆，傷時即據鞍。儒衣山鳥怪，漢節野童看。邊酒排金醆，夷歌捧玉盤。草輕蕃馬健，雪重拂廬幹。慎爾參籌畫，從茲正羽翰。歸來權可取，九萬一朝摶。
田園須暫往，戎馬惜離群。去遠留詩別，愁多任酒醺。一秋常苦雨，今日始無雲。山路時吹角，那堪處處聞。
胡虜潛京縣，官軍擁賊壕。鼎魚猶假息，穴蟻欲何逃。帳殿羅玄冕，轅門照白袍。秦山當警蹕，漢苑入旌旄。路失羊腸險，雲橫雉尾高。五原空壁壘，八水散風濤。今日看天意，遊魂貸爾曹。乞降那更得，尚詐莫徒勞。元帥歸龍種，司空握豹韜。前軍蘇武節，左將呂虔刀。兵氣回飛鳥，威聲沒巨鼇。戈鋋開雪色，弓矢尚秋毫。天步艱方盡，時和運更遭。誰雲遺毒螫，已是沃腥臊。睿想丹墀近，神行羽衛牢。花門騰絕漠，拓羯渡臨洮。此輩感恩至，羸俘何足操。鋒先衣染血，騎突劍吹毛。喜覺都城動，悲憐子女號。家家賣釵釧，只待獻春醪。
喪亂聞吾弟，饑寒傍濟州。人稀吾不到，兵在見何由。憶昨狂催走，無時病去憂。即今千種恨，惟共水東流。且喜河南定，不問鄴城圍。百戰今誰在，三年望汝歸。故園花自發，春日鳥還飛。斷絕人煙久，東西消息稀。
滿目悲生事，因人作遠遊。遲回度隴怯，浩蕩及關愁。水落魚龍夜，山空鳥鼠秋。西征問烽火，心折此淹留。秦州山北寺，勝跡隗囂宮。苔蘚山門古，丹青野殿空。月明垂葉露，雲逐渡溪風。清渭無情極，愁時獨向東。州圖領同穀，驛道出流沙。降虜兼千帳，居人有萬家。馬驕珠汗落，胡舞白蹄斜。年少臨洮子，西來亦自誇。鼓角緣邊郡，川原欲夜時。秋聽殷地發，風散入雲悲。抱葉寒蟬靜，歸來獨鳥遲。萬方聲一概，吾道竟何之。南使宜天馬，由來萬匹強。浮雲連陣沒，秋草遍山長。聞說真龍種，仍殘老驌驦。哀鳴思戰鬥，迥立向蒼蒼。城上胡笳奏，山邊漢節歸。防河赴滄海，奉詔發金微。士苦形骸黑，旌疏鳥獸稀。那聞往來戍，恨解鄴城圍。莽莽萬重山，孤城山谷間。無風雲出塞，不夜月臨關。屬國歸何晚，樓蘭斬未還。煙塵獨長望，衰颯正摧顏。聞道尋源使，從天此路回。牽牛去幾許，宛馬至今來。一望幽燕隔，何時郡國開。東征健兒盡，羌笛暮吹哀。今日明人眼，臨池好驛亭。叢篁低地碧，高柳半天青。稠疊多幽事，喧呼閱使星。老夫如有此，不異在郊坰。雲氣接昆侖，涔涔塞雨繁。羌童看渭水，使客向河源。煙火軍中幕，牛羊嶺上村。所居秋草淨，正閉小蓬門。蕭蕭古塞冷，漠漠秋雲低。黃鵠翅垂雨，蒼鷹饑啄泥。薊門誰自北，漢將獨征西。不意書生耳，臨衰厭鼓鼙。山頭南郭寺，水號北流泉。老樹空庭得，清渠一邑傳。秋花危石底，晚景臥鐘邊。俯仰悲身世，溪風為颯然。傳道東柯谷，深藏數十家。對門藤蓋瓦，映竹水穿沙。瘦地翻宜粟，陽坡可種瓜。船人近相報，但恐失桃花。萬古仇池穴，潛通小有天。神魚人不見，福地語真傳。近接西南境，長懷十九泉。何時一茅屋，送老白雲邊。未暇泛滄海，悠悠兵馬間。塞門風落木，客舍雨連山。阮籍行多興，龐公隱不還。東柯遂疏懶，休鑷鬢毛斑。東柯好崖谷，不與眾峰群。落日邀雙鳥，晴天養片雲。野人矜險絕，水竹會平分。采藥吾將老，兒童未遣聞。邊秋陰易久，不復辨晨光。簷雨亂淋幔，山雲低度牆。鸕鷀窺淺井，蚯蚓上深堂。車馬何蕭索，門前百草長。地僻秋將盡，山高客未歸。塞雲多斷續，邊日少光輝。警急烽常報，傳聞檄屢飛。西戎外甥國，何得迕天威。鳳林戈未息，魚海路常難。候火雲烽峻，懸軍幕井幹。風連西極動，月過北庭寒。故老思飛將，何時議築壇。唐堯真自聖，野老複何知。曬藥能無婦，應門幸有兒。藏書聞禹穴，讀記憶仇池。為報鴛行舊，鷦鷯在一枝。
萬里流沙道，西征過北門。但添新戰骨，不返舊征魂。樓角臨風迥，城陰帶水昏。傳聲看驛使，送節向河源。
天水秋雲薄，從西萬里風。今朝好晴景，久雨不妨農。塞柳行疏翠，山梨結小紅。胡笳樓上發，一雁入高空。
一縣蒲萄熟，秋山苜蓿多。關雲常帶雨，塞水不成河。羌女輕烽燧，胡兒制駱駝。自傷遲暮眼，喪亂飽經過。
野寺殘僧少，山園細路高。麝香眠石竹，鸚鵡啄金桃。亂石通人過，懸崖置屋牢。上方重閣晚，百里見秋毫。
聞道花門破，和親事卻非。人憐漢公主，生得渡河歸。秋思拋雲髻，腰支勝寶衣。群凶猶索戰，回首意多違。
常時任顯晦，秋至輒分明。縱被微雲掩，終能永夜清。含星動雙闕，伴月照邊城。牛女年年渡，何曾風浪生。
光細弦豈上，影斜輪未安。微升古塞外，已隱暮雲端。河漢不改色，關山空自寒。庭前有白露，暗滿菊花團。
不獨避霜雪，其如儔侶稀。四時無失序，八月自知歸。春色豈相訪，眾雛還識機。故巢儻未毀，會傍主人飛。
亦知戍不返，秋至拭清砧。已近苦寒月，況經長別心。寧辭搗熨倦，一寄塞垣深。用盡閨中力，君聽空外音。
促織甚微細，哀音何動人。草根吟不穩，床下夜相親。久客得無淚，放妻難及晨。悲絲與急管，感激異天真。
幸因腐草出，敢近太陽飛。未足臨書卷，時能點客衣。隨風隔幔小，帶雨傍林微。十月清霜重，飄零何處歸。
摧折不自守，秋風吹若何。暫時花戴雪，幾處葉沉波。體弱春風早，叢長夜露多。江湖後搖落，亦恐歲蹉跎。
青冥亦自守，軟弱強扶持。味苦夏蟲避，叢卑春鳥疑。軒墀曾不重，翦伐欲無辭。幸近幽人屋，霜根結在茲。
秋蔬擁霜露，豈敢惜凋殘。暮景數枝葉，天風吹汝寒。綠沾泥滓盡，香與歲時闌。生意春如昨，悲君白玉盤。
夕烽來不近，每日報平安。塞上傳光小，雲邊落點殘。照秦通警急，過隴自艱難。聞道蓬萊殿，千門立馬看。
清商欲盡奏，奏苦血沾衣。他日傷心極，征人白骨歸。相逢恐恨過，故作發聲微。不見秋雲動，悲風稍稍飛。
帶甲滿天地，胡為君遠行。親朋盡一哭，鞍馬去孤城。草木歲月晚，關河霜雪清。別離已昨日，因見古人情。
北庭送壯士，貔虎數尤多。精銳舊無敵，邊隅今若何。妖氛擁白馬，元帥待雕戈。莫守鄴城下，斬鯨遼海波。
河間尚征伐，汝骨在空城。從弟人皆有，終身恨不平。數金憐俊邁，總角愛聰明。面上三年土，春風草又生。
空外一鷙鳥，河間雙白鷗。飄颻搏擊便，容易往來遊。草露亦多濕，蛛絲仍未收。天機近人事，獨立萬端憂。
日落風亦起，城頭鳥尾訛。黃雲高未動，白水已揚波。羌婦語還哭，胡兒行且歌。將軍別換馬，夜出擁雕戈。
致此自僻遠，又非珠玉裝。如何有奇怪，每夜吐光芒。虎氣必騰踔，龍身甯久藏。風塵苦未息，持汝奉明王。
四鎮富精銳，摧鋒皆絕倫。還聞獻士卒，足以靜風塵。老馬夜知道，蒼鷹饑著人。臨危經久戰，用急始如神。奇兵不在眾，萬馬救中原。談笑無河北，心肝奉至尊。孤雲隨殺氣，飛鳥避轅門。竟日留歡樂，城池未覺喧。
弱水應無地，陽關已近天。今君渡沙磧，累月斷人煙。好武甯論命，封侯不計年。馬寒防失道，雪沒錦鞍韉。
干戈猶未定，弟妹各何之。拭淚沾襟血，梳頭滿面絲。地卑荒野大，天遠暮江遲。衰疾那能久，應無見汝時。
洛城一別四千里，胡騎長驅五六年。草木變衰行劍外，兵戈阻絕老江邊。思家步月清宵立，憶弟看雲白日眠。聞道河陽近乘勝，司徒急為破幽燕。
分手開元末，連年絕尺書。江山且相見，戎馬未安居。劍外官人冷，關中驛騎疏。輕舟下吳會，主簿意何如。
將軍膽氣雄，臂懸兩角弓。纏結青驄馬，出入錦城中。時危未授鉞，勢屈難為功。賓客滿堂上，何人高義同。
有客騎驄馬，江邊問草堂。遠尋留藥價，惜別到文場。入幕旌旗動，歸軒錦繡香。時應念衰疾，書疏及滄浪。
百寶裝腰帶，真珠絡臂鞲。笑時花近眼，舞罷錦纏頭。
鄉關胡騎遠，宇宙蜀城偏。忽得炎州信，遙從月峽傳。雲深驃騎幕，夜隔孝廉船。卻寄雙愁眼，相思淚點懸。
西山白雪三奇戍，南浦清江萬里橋。海內風塵諸弟隔，天涯涕淚一身遙。唯將遲暮供多病，未有涓埃答聖朝。跨馬出郊時極目，不堪人事日蕭條。
竹裡行廚洗玉盤，花邊立馬簇金鞍。非關使者徵求急，自識將軍禮數寬。百年地辟柴門迥，五月江深草閣寒。看弄漁舟移白日，老農何有罄交歡。
絕域長夏晚，茲樓清宴同。朝廷燒棧北，鼓角滿天東。屢食將軍第，仍騎禦史驄。本無丹灶術，那免白頭翁。寇盜狂歌外，形骸痛飲中。野雲低渡水，簷雨細隨風。出號江城黑，題詩蠟炬紅。此身醒複醉，不擬哭途窮。
莽莽天涯雨，江邊獨立時。不愁巴道路，恐濕漢旌旗。雪嶺防秋急，繩橋戰勝遲。西戎甥舅禮，未敢背恩私。
才名舊楚將，妙略擁兵機。玉壘雖傳檄，松州會解圍。和親知拙計，公主漫無歸。青海今誰得，西戎實飽飛。
將帥蒙恩澤，兵戈有歲年。至今勞聖主，可以報皇天。白骨新交戰，雲台舊拓邊。乘槎斷消息，無處覓張騫。幽薊餘蛇豕，乾坤尚虎狼。諸侯春不貢，使者日相望。慎勿吞青海，無勞問越裳。大君先息戰，歸馬華山陽。洛下舟車入，天中貢賦均。日聞紅粟腐，寒待翠華春。莫取金湯固，長令宇宙新。不過行儉德，盜賊本王臣。丹桂風霜急，青梧日夜凋。由來強幹地，未有不臣朝。受鉞親賢往，卑宮制詔遙。終依古封建，豈獨聽簫韶。盜滅人還亂，兵殘將自疑。登壇名絕假，報主爾何遲。領郡輒無色，之官皆有詞。願聞哀痛詔，端拱問瘡痍。
聞道花門將，論功未盡歸。自從收帝裡，誰複總戎機。蜂蠆終懷毒，雷霆可震威。莫令鞭血地，再濕漢臣衣。
王室比多難，高官皆武臣。幽燕通使者，岳牧用詞人。國待賢良急，君當拔擢新。佩刀成氣象，行蓋出風塵。戰伐乾坤破，瘡痍府庫貧。眾僚宜潔白，萬役但平均。霄漢瞻佳士，泥途任此身。秋天正搖落，回首大江濱。
彝界荒山頂，蕃州積雪邊。築城依白帝，轉粟上青天。蜀將分旗鼓，羌兵助井泉。西戎背和好，殺氣日相纏。辛苦三城戍，長防萬里秋。煙塵侵火井，雨雪閉松州。風動將軍幕，天寒使者裘。漫山賊營壘，回首得無憂。子弟猶深入，關城未解圍。蠶崖鐵馬瘦，灌口米船稀。辯士安邊策，元戎決勝威。今朝烏鵲喜，欲報凱歌歸。
聞道君牙帳，防秋近赤霄。下臨千雪嶺，卻背五繩橋。海內久戎服，京師今晏朝。犬羊曾爛熳，宮闕尚蕭條。猛將宜嘗膽，龍泉必在腰。黃圖遭污辱，月窟可焚燒。會取干戈利，無令斥候驕。居然雙捕虜，自是一嫖姚。落日思輕騎，高天憶射雕。雲台畫形像，皆為掃氛妖。
黃河北岸海西軍，椎鼓鳴鐘天下聞。鐵馬長鳴不知數，胡人高鼻動成群。黃河西岸是吾蜀，欲須供給家無粟。願驅眾庶戴君王，混一車書棄金玉。
清秋幕府井梧寒，獨宿江城蠟炬殘。永夜角聲悲自語，中天月色好誰看。風塵荏苒音書絕，關塞蕭條行路難。已忍伶俜十年事，強移棲息一枝安。
岷嶺南蠻北，徐關東海西。此行何日到，送汝萬行啼。絕域惟高枕，清風獨杖藜。危時暫相見，衰白意都迷。風塵暗不開，汝去幾時來。兄弟分離苦，形容老病催。江通一柱觀，日落望鄉台。客意長東北，齊州安在哉。諸姑今海畔，兩弟亦山東。去傍干戈覓，來看道路通。短衣防戰地，匹馬逐秋風。莫作俱流落，長瞻碣石鴻。
前年渝州殺刺史，今年開州殺刺史。群盜相隨劇虎狼，食人更肯留妻子。二十一家同入蜀，惟殘一人出駱穀。自說二女齧臂時，回頭卻向秦雲哭。殿前兵馬雖驍雄，縱暴略與羌渾同。聞道殺人漢水上，婦女多在官軍中。
白帝城中雲出門，白帝城下雨翻盆。高江急峽雷霆鬥，翠木蒼藤日月昏。戎馬不如歸馬逸，千家今有百家存。哀哀寡婦誅求盡，慟哭秋原何處村。
漢朝陵墓對南山，胡虜千秋尚入關。昨日玉魚蒙葬地，早時金碗出人間。見愁汗馬西戎逼，曾閃朱旗北斗殷。多少材官守涇渭，將軍且莫破愁顏。韓公本意築三城，擬絕天驕拔漢旌。豈謂盡煩回紇馬，翻然遠救朔方兵。胡來不覺潼關隘，龍起猶聞晉水清。獨使至尊憂社稷，諸君何以答升平。洛陽宮殿化為烽，休道秦關百二重。滄海未全歸禹貢，薊門何處盡堯封。朝廷袞職雖多預，天下軍儲不自供。稍喜臨邊王相國，肯銷金甲事春農。回首扶桑銅柱標，冥冥氛祲未全銷。越裳翡翠無消息，南海明珠久寂寥。殊錫曾為大司馬，總戎皆插侍中貂。炎風朔雪天王地，只在忠臣翊聖朝。錦江春色逐人來，巫峽清秋萬壑哀。正憶往時嚴僕射，共迎中使望鄉台。主恩前後三持節，軍令分明數舉杯。西蜀地形天下險，安危須仗出群材。
祿山作逆降天誅，更有思明亦已無。洶洶人寰猶不定，時時鬥戰欲何須。社稷蒼生計必安，蠻夷雜種錯相干。周宣漢武今王是，孝子忠臣後代看。喧喧道路多歌謠，河北將軍盡入朝。始是乾坤王室正，卻交江漢客魂銷。不道諸公無表來，茫然庶事遣人猜。擁兵相學干戈銳，使者徒勞百萬回。鳴玉鏘金盡正臣，修文偃武不無人。興王會靜妖氛氣，聖壽宜過一萬春。英雄見事若通神，聖哲為心小一身。燕趙休矜出佳麗，宮闈不擬選才人。抱病江天白首郎，空山樓閣暮春光。衣冠是日朝天子，草奏何時入帝鄉。澶漫山東一百州，削成如桉抱青丘。苞茅重入歸關內，王祭還供盡海頭。東逾遼水北滹沱，星象風雲喜共和。紫氣關臨天地闊，黃金台貯俊賢多。漁陽突騎邯鄲兒，酒酣並轡金鞭垂。意氣即歸雙闕舞，雄豪複遣五陵知。李相將軍擁薊門，白頭雖老赤心存。竟能盡說諸侯入，知有從來天子尊。十二年來多戰場，天威已息陣堂堂。神靈漢代中興主，功業汾陽異姓王。
蕭關隴水入官軍，青海黃河卷塞雲。北極轉愁龍虎氣，西戎休縱犬羊群。贊普多教使入秦，數通和好止煙塵。朝廷忽用哥舒將，殺伐虛悲公主親。崆峒西極過昆侖，駝馬由來擁國門。逆氣數年吹路斷，蕃人聞道漸星奔。勃律天西采玉河，堅昆碧碗最來多。舊隨漢使千堆寶，少答胡王萬匹羅。今春喜氣滿乾坤，南北東西拱至尊。大曆二年調玉燭，玄元皇帝聖雲孫。
中夜江山靜，危樓望北辰。長為萬里客，有愧百年身。故國風雲氣，高堂戰伐塵。胡雛負恩澤，嗟爾太平人。
壯心久零落，白首寄人間。天下兵常鬥，江東客未還。窮猿號雨雪，老馬怯關山。武德開元際，蒼生豈重攀。
南極青山眾，西江白穀分。古城疏落木，荒戍密寒雲。歲月蛇常見，風飆虎或聞。近身皆鳥道，殊俗自人群。睥睨登哀柝，矛弧照夕曛。亂離多醉尉，愁殺李將軍。
搖落巫山暮，寒江東北流。煙塵多戰鼓，風浪少行舟。鵝費羲之墨，貂餘季子裘。長懷報明主，臥病複高秋。
牛羊下來久，各已閉柴門。風月自清夜，江山非故園。石泉流暗壁，草露滴秋根。頭白燈明裡，何須花燼繁。
雨時山不改，晴罷峽如新。天路看殊俗，秋江思殺人。有猿揮淚盡，無犬附書頻。故國愁眉外，長歌欲損神。
天畔群山孤草亭，江中風浪雨冥冥。一雙白魚不受釣，三寸黃甘猶自青。多病馬卿無日起，窮途阮籍幾時醒。未聞細柳散金甲，腸斷秦川流濁涇。
堂前撲棗任西鄰，無食無兒一婦人。不為困窮寧有此，只緣恐懼轉須親。即防遠客雖多事，使插疏籬卻甚真。已訴徵求貧到骨，正思戎馬淚盈巾。
令弟尚為蒼水使，名家莫出杜陵人。比來相國兼安蜀，歸赴朝廷已入秦。舍舟策馬論兵地，拖玉腰金報主身。莫度清秋吟蟋蟀，早聞黃閣畫麒麟。
寒日經簷短，窮猿失木悲。峽中為客恨，江上憶君時。天地身何在，風塵病敢辭。封書兩行淚，沾灑裛新詩。
吹笛秋山風月清，誰家巧作斷腸聲。風飄律呂相和切，月傍關山幾處明。胡騎中宵堪北走，武陵一曲想南征。故園楊柳今搖落，何得愁中曲盡生。
聞說荊南馬，尚書玉腕騮。頓驂飄赤汗，跼蹐顧長楸。胡虜三年入，乾坤一戰收。舉鞭如有問，欲伴習池遊。
正解柴桑纜，仍看蜀道行。檣烏相背發，塞雁一行鳴。南紀連銅柱，西江接錦城。憑將百錢蔔，飄泊問君平。
聞道南行市駿馬，不限匹數軍中須。襄陽幕府天下異，主將儉省憂艱虞。只收壯健勝鐵甲，豈因格鬥求龍駒。而今西北自反胡，騏驎蕩盡一匹無。龍媒真種在帝都，子孫永落西南隅。向非戎事備征伐，君肯辛苦越江湖。江湖凡馬多憔悴，衣冠往往乘蹇驢。梁公富貴於身疏，號令明白人安居。俸錢時散士子盡，府庫不為驕豪虛。以茲報主寸心赤，氣卻西戎回北狄。羅網群馬籍馬多，氣在驅馳出金帛。劉侯奉使光推擇，滔滔才略滄溟窄。杜陵老翁秋系船，扶病相識長沙驛。強梳白髮提胡盧，手把菊花路旁摘。九州兵革浩茫茫，三歎聚散臨重陽。當杯對客忍流涕，君不覺老夫神內傷。
犬戎腥四海，回首一茫茫。血戰乾坤赤，氛迷日月黃。將軍專策略，幕府盛材良。近賀中興主，神兵動朔方。
聞道收宗廟，鳴鑾自陝歸。傾都看黃屋，正殿引朱衣。劍外春天遠，巴西敕使稀。念君經世亂，匹馬向王畿。
送君魯郊外，下車上高丘。蕭條千里暮，日落黃雲秋。舉酒有餘恨，論邊無遠謀。河源望不見，旌旆去悠悠。
國之重鎮惟幽都，東威九夷北制胡。五軍精卒三十萬，百戰百勝擒單于。前臨滹沱後易水，崇山沃野亙千里。昔時燕山重賢士，黃金築台從隗始。倏忽興王定薊丘，漢家又以封王侯。蕭條魏晉為橫流，鮮卑竊據朝五州。我唐區夏餘十紀，軍容武備赫萬祀。彤弓黃鉞授元帥，墾耕大漠為內地。季秋膠折邊草腓，治兵羽獵因出師。千營萬隊連旌旗，望之如火忽電馳。匈奴懾竄窮髮北，大荒萬里無塵飛。君不見隋家昔為天下宰，窮兵黷武征遼海。南風不競多死聲，鼓臥旗折黃雲橫。六軍將士皆死盡，戰馬空鞍歸故營。時移道革天下平，白環入貢滄海清。自有農夫已高枕，無勞校尉重橫行。
萬里平沙一聚塵，南飛羽檄北來人。傳道五原烽火急，單于昨夜寇新秦。
雁門太守能愛賢，麟閣書生亦投筆。甯唯玉劍報知己，更有龍韜佐師律。別馬連嘶出禦溝，家人幾夜望刀頭。燕南春草傷心色，薊北黃雲滿眼愁。聞道輕生能擊虜，何嗟少壯不封侯。
長安少年唯好武，金殿承恩爭破虜。沙場烽火隔天山，鐵騎征西幾歲還。戰處黑雲霾瀚海，愁中明月度陽關。玉笛聲悲離酌晚，金方路極行人遠。計日霜戈盡敵歸，回首戎城空落暉。始笑子卿心計失，徒看海上節旄稀。
愁雲破斜照，別酌勸行子。蓬驚馬首風，雁拂天邊水。寸晷如三歲，離心在萬里。
雨雪紛紛黑山外，行人共指盧龍塞。萬里飛沙咽鼓鼙，三軍殺氣凝旌旆。陳琳書記本翩翩，料敵張兵奪酒泉。聖主好文兼好武，封侯莫比漢皇年。
邊事多勞役，儒衣逐鼓鼙。日寒關樹外，峰盡塞雲西。河廣篷難度，天遙雁漸低。班超封定遠，之子去思齊。
絳節引雕戈，鳴騶動玉珂。戎城去日遠，漢使隔年多。雁宿常連雪，沙飛半渡河。明光朝即邇，杕杜早成歌。
年壯才仍美，時來道易行。寵兼三獨任，威肅貳師營。將略過南仲，天心寄北京。雲旂臨塞色，龍笛出關聲。漢月隨霜去，邊塵計日清。漸知王事好，文武用書生。
太白明無象，皇威未戢戈。諸侯持節鉞，千里控山河。漢驛雙旌度，胡沙七騎過。驚蓬連雁起，牧馬入雲多。不賣盧龍塞，能消瀚海波。須傳出師頌，莫奏式微歌。
翊聖銜恩重，頻年按節行。安危皆報國，文武不緣名。受脤仍調鼎，為霖更洗兵。幕開丞相閣，旗總貳師營。料敵知無戰，安邊示有征。代雲橫馬首，燕雁拂笳聲。去鎮關河靜，歸看日月明。欲知瞻戀切，遲暮一書生。
德佐調梅用，忠輸擊虜年。子房推廟略，漢主托兵權。受命榮中禁，分麾鎮左賢。風生黑山道，星下紫微天。始願文經國，俄看武定邊。鬼方堯日遠，幕府代雲連。汗馬將行矣，盧龍已肅然。關防驅使節，花月眷離筵。自忝知音遇，而今感義偏。淚聞橫吹落，心逐去旌懸。帝念夔能政，時須說濟川。勞還應即爾，朝暮玉墀前。
長楊殺氣連雲飛，漢主秋畋正掩圍。重門日晏紅塵出，數騎胡人獵獸歸。
洛陽新月動秋砧，瀚海沙場天半陰。出塞能全仲叔策，安親更切老萊心。漢家宮裡風雲曉，羌笛聲中雨雪深。懷袖未傳三歲字，相思空作隴頭吟。
副相西征重，蒼生屬望晨。還同周薄伐，不取漢和親。虜陣摧枯易，王師決勝頻。高旗臨鼓角，太白靜風塵。赤狄爭歸化，青羌已請臣。遙傳閫外美，盛選幕中賓。玉劍光初發，冰壺色自真。忠貞期報主，章服豈榮身。邊草含風綠，征鴻過月新。胡笳長出塞，隴水半歸秦。絕漠多來往，連年厭苦辛。路經西漢雪，家擲後園春。誰念煙雲裡，深居汝潁濱。一叢黃菊地，九日白衣人。松葉疏開嶺，桃花密映津。縑書若有寄，為訪許由鄰。
黃河遠上白雲間，一片孤城萬仞山。羌笛何須怨楊柳，春光不度玉門關。單于北望拂雲堆，殺馬登壇祭幾回。漢家天子今神武，不肯和親歸去來。
黃河流出有浮橋，晉國歸人此路遙。若傍闌幹千里望，北風驅馬雨蕭蕭。
歲歲金河複玉關，朝朝馬策與刀環。三春白雪歸青塚，萬里黃河繞黑山。
漢家邊事重，竇憲出臨戎。絕漠秋山在，陽關舊路通。列營依茂草，吹角向高風。更就燕然石，行看奏虜功。
月明邊徼靜，戍客望鄉時。塞古柳衰盡，關寒榆發遲。蒼蒼萬里道，戚戚十年悲。今夜青樓上，還應照所思。
唇齒幸相依，危亡故遠歸。身輕百戰出，家在數重圍。上將堅深壘，殘兵鬥落暉。常聞鐵劍利，早晚借餘威。
寥落軍城暮，重門返照間。鼓鼙經雨暗，士馬過秋閑。慣守臨邊郡，曾營近海山。關西舊業在，夜夜夢中還。
百戰無軍食，孤城陷虜塵。為傷多易子，翻吊淺為臣。漫漫東流水，悠悠南陌人。空思前事往，向曉淚沾巾。
萬里華戎隔，風沙道路秋。新恩明主啟，舊好使臣修。旌節隨邊草，關山見戍樓。俗殊人左衽，地遠水西流。日暮冰先合，春深雪未休。無論善長對，博望自封侯。
將軍帶十圍，重錦制戎衣。猿臂銷弓力，虯須長劍威。首登平樂宴，新破大宛歸。樓上誅姬笑，門前問客稀。暮烽玄兔急，秋草紫騮肥。未奉君王詔，高槐晝掩扉。
蕭關掃定犬羊群，閉閣層城白日曛。櫪上驊騮嘶鼓角，門前老將識風雲。旌旗四面寒山映，絲管千家靜夜聞。誰道古來多簡冊，功臣唯有衛將軍。
縣屬並州北近胡，悠悠此別宦仍孤。應知史筆思循吏，莫料轅門笑魯儒。古塞草青宜牧馬，春城月暗好啼烏。雕殘貴有親仁術，梅福何須去隱吳。
國使翻翻隨旆旌，隴西岐路足荒城。氈裘牧馬胡雛小，日暮蕃歌三兩聲。
慘慘寒日沒,北風卷蓬根。將軍領疲兵,卻入古塞門。回頭指陰山,殺氣成黃雲。上山望胡兵,胡馬馳驟速。黃河冰已合,意又向南牧。嫖姚夜出軍,霜雪割人肉。塞北無草木,烏鳶巢僵屍。泱渀沙漠空,終日胡風吹。戰卒多苦辛,苦辛無四時。晚渡西海西,向東看日沒。傍岸砂礫堆,半和戰兵骨。單于竟未滅,陰氣常勃勃。城上畫角哀,即知兵心苦。試問左右人,無言淚如雨。何意休明時,終年事鼙鼓。北風凋白草,胡馬日駸駸。夜後戍樓月,秋來邊將心。鐵衣霜露重,戰馬歲年深。自有盧龍塞,煙塵飛至今。
彼鼠侵我廚，縱狸授粱肉。鼠雖為君卻，狸食自須足。冀雪大國恥，翻是大國辱。膻腥逼綺羅，磚瓦雜珠玉。登樓非騁望，目笑是心哭。何意天樂中，至今奏胡曲。官軍收洛陽，家住洛陽裡。夫婿與兄弟，目前見傷死。吞聲不許哭，還遣衣羅綺。上馬隨匈奴，數秋黃塵裡。生為名家女，死作塞垣鬼。鄉國無還期，天津哭流水。登樓望天衢，目極淚盈睫。強笑無笑容，須妝舊花靨。昔年買奴僕，奴僕來碎葉。豈意未死間，自為匈奴妾。一生忽至此，萬事痛苦業。得出塞垣飛，不如彼蜂蝶。妾家清河邊，七葉承貂蟬。身為最小女，偏得渾家憐。親戚不相識，幽閨十五年。有時最遠出，只到中門前。前年狂胡來，懼死翻生全。今秋官軍至，豈意遭戈鋋。匈奴為先鋒，長鼻黃髮拳。彎弓獵生人，百步牛羊膻。脫身落虎口，不及歸黃泉。苦哉難重陳，暗哭蒼蒼天。可汗奉親詔，今月歸燕山。忽如亂刀劍，攪妾心腸間。出戶望北荒，迢迢玉門關。生人為死別，有去無時還。漢月割妾心，胡風凋妾顏。去去斷絕魂，叫天天不聞。
入夜思歸切，笛聲清更哀。愁人不願聽，自到枕前來。風起塞雲斷，夜深關月開。平明獨惆悵，飛盡一庭梅。
寒日征西將，蕭蕭萬馬叢。吹笳覆樓雪，祝纛滿旗風。遮虜黃雲斷，燒羌白草空。金鐃肅天外，玉帳靜霜中。朔野長城閉，河源舊路通。衛青師自老，魏絳賞何功。槍壘依沙迥，轅門壓塞雄。燕然如可勒，萬里願從公。
昔從李都尉，雙鞬照馬蹄。擒生黑山北，殺敵黃雲西。太白沈虜地，邊草複萋萋。歸來邯鄲市，百尺青樓梯。感激然諾重，平生膽力齊。芳筵暮歌發，豔粉輕鬟低。半酣秋風起，鐵騎門前嘶。遠戍報烽火，孤城嚴鼓鼙。揮鞭望塵去，少婦莫含啼。
漢家青史上，計拙是和親。社稷依明主，安危托婦人。豈能將玉貌，便擬靜胡塵。地下千年骨，誰為輔佐臣。
聞說征南沒，那堪故吏聞。能持蘇武節，不受馬超勳。國破無家信，天秋有雁群。同榮不同辱，今日負將軍。
山上青松陌上塵，雲泥豈合得相親。舉世盡嫌良馬瘦，唯君不棄臥龍貧。千金未必能移性，一諾從來許殺身。莫道書生無感激，寸心還是報恩人。
莫話邊庭事，心摧不欲聞。數年家隴地，舍弟歿胡軍。每念支離苦，常嗟骨肉分。急難何日見，遙哭隴西雲。
漢將歸來虜塞空，旌旗初下玉關東。高蹄戰馬三千匹，落日平原秋草中。
悲風慘慘雨修修，峴北山低草木愁。暗發前軍連夜戰，平明旌旆入襄州。五營飛將擁霜戈，百里僵屍滿濜河。日暮歸來看劍血，將軍卻恨殺人多。
龍繞旌竿獸滿旗，翻營乍似雪中移。中軍一隊三千騎，盡是並州遊俠兒。
胡風略地燒連山，碎葉孤城未下關。山頭烽子聲聲叫，知是將軍夜獵還。
丈夫四方志，結髮事遠遊。遠遊歷燕薊，獨戍邊城陬。西風壟水寒，明月關山悠。酬恩仗孤劍，十年弊貂裘。封侯屬何人，蹉跎雪盈頭。老馬思故櫪，窮鱗憶深流。彈鋏動深慨，浩歌氣橫秋。報國期努力，功名良見收。
人生莫作遠行客，遠行莫戍黃沙磧。黃沙磧下八月時，霜風裂膚百草衰。塵沙晴天迷道路，河水悠悠向東去。胡笳聽徹雙淚流，羈魂慘慘生邊愁。原頭獵火夜相向，馬蹄蹴蹋層冰上。不似京華俠少年，清歌妙舞落花前。
王者應無敵，天兵動遠征。建牙連朔漠，飛騎入胡城。夜月邊塵影，秋風隴水聲。陳琳能草檄，含笑出長平。
仗劍萬里去，孤城遼海東。旌旗愁落日，鼓角壯悲風。野迥邊塵息，烽消戍壘空。轅門正休暇，投策拜元戎。
南天胡馬獨悲嘶，白首相逢話鼓鼙。野戰頻年沙朔外，旌竿高與雪峰齊。扁舟遠泛輕全楚，落日愁看舊紫泥。早晚瑤階歸伏奏，獨能畫地取關西。
臨風脫佩劍,相勸靜胡塵。自料無筋力,何由答故人。
月出照關山，秋風人未還。清光無遠近，鄉淚半書間。一雁過連營，繁霜覆古城。胡笳在何處，半夜起邊聲。
軍門頻納受降書，一劍橫行萬里餘。漢祖謾誇婁敬策，卻將公主嫁單于。漢家旌幟滿陰山，不遣胡兒匹馬還。願得此身長報國，何鬚生入玉門關。
莫怕南風且盡歡，湘山多雨夏中寒。送君萬里不覺遠，此地曾為心鐵官。
遠自五陵獨竄身，築陽山中歸路新。橫流夜長不得渡，駐馬荒亭逢故人。
邊草，邊草，邊草盡來共老。山南山北雪晴，千里萬里月明。明月，明月，胡笳一聲愁絕。
何時別故鄉，歸去佩銅章。親族移家盡，閭閻百戰場。背關餘古木，近塞足風霜。遺老應相賀，知君不下堂。
好勇知名早，爭雄上將間。戰多春入塞，獵慣夜登山。陣合龍蛇動，軍移草木閑。今來部曲盡，白首過蕭關。
高樓吹玉簫，車馬上河橋。岐路自奔隘，壺觴終寂寥。芳蘭生貴裡，片玉立清朝。今日台庭望，心遙非地遙。
渥窪龍種散雲時，千里繁花乍別離。中有重臣承霈澤，外無輕虜犯旌旗。山川自與郊坰合，帳幕時因水草移。敢謝親賢得瓊玉，仲宣能賦亦能詩。
白須宗孫侍坐時，願持壽酒前致詞。鄙詞何所擬，請自邊城始。邊城貴者李將軍，戰鼓遙疑天上聞。屯田布錦周千里，牧馬攢花溢萬群。白雲本是喬松伴，來繞青營複飛散。三聲畫角咽不通，萬里蓬根一時斷。豐州聞說似涼州，沙塞晴明部落稠。行客已去依獨戍，主人猶自在高樓。夢親旌旆何由見，每阻清風一回面。洞裡先生那怪遲，人天無路自無期。砂泉丹井非同味，桂樹榆林不並枝。吾翁致身殊得計，地仙亦是三千歲。莫著戎衣期上清，東方曼倩逢人輕。
銜杯吹急管，滿眼起風砂。大漠山沈雪，長城草發花。策行須恥戰，虜在莫言家。餘亦祈勳者，如何別左車。
黃花古城路,上盡見青山。桑柘晴川口,牛羊落照間。野情隨卷幔,軍士隔重關。道合偏多賞,官微獨不閑。鶴分琴久罷,書到雁應還。為謝登龍客,瓊枝寄一攀。
軍人奉役本無期，落葉花開總不知。走馬城中頭雪白，若為將面見湯師。
玉砌紅花樹,香風不敢吹。春光解天意,偏發殿南枝。虹橋千步廊,半在水中央。天子方清暑,宮娃起夜妝。辭輦複當熊,傾心奉六宮。君王若看貌,甘在眾妃中。雲日呈祥禮物殊,彤庭生獻五單于。塞垣萬里無飛鳥,可是邊城用郅都。台殿雲深秋色微,君王初賜六宮衣。樓船泛罷歸猶早,行遣才人鬥射飛。
鷲翎金僕姑，燕尾繡蝥弧。獨立揚新令，千營共一呼。林暗草驚風，將軍夜引弓。平明尋白羽，沒在石棱中。月黑雁飛高，單于夜遁逃。欲將輕騎逐，大雪滿弓刀。野幕敞瓊筵，羌戎賀勞旋。醉和金甲舞，雷鼓動山川。調箭又呼鷹，俱聞出世能。奔狐將迸雉，掃盡古丘陵。亭亭七葉貴，蕩蕩一隅清。他日題麟閣，唯應獨不名。
二十在邊城，軍中得勇名。卷旗收敗馬，占磧擁殘兵。覆陣烏鳶起，燒山草木明。塞閑思遠獵，師老厭分營。雪嶺無人跡，冰河足雁聲。李陵甘此沒，惆悵漢公卿。
結髮事疆場，全生俱到鄉。連雲防鐵嶺，同日破漁陽。牧馬胡天晚，移軍磧路長。枕戈眠古戍，吹角立繁霜。歸老勳仍在，酬恩虜未亡。獨行過邑裡，多病對農桑。雄劍依塵橐，陰符寄藥囊。空餘麾下將，猶逐羽林郎。
官微多懼事多同，拙性偏無主驛功。山在門前登不得，鬢毛衰盡路塵中。
壯志隨年盡，謀身意未安。風塵交契闊，老大別離難。，臘近晴多暖，春遲夜卻寒。誰堪少兄弟，三十又無官。
諫獵名空久，多因病與貧。買書行幾市，帶雨別何人。客路山連水，軍州日映塵。淒涼一分手，俱恨老相親。
泥阪望青城，浮雲與棧平。字形知國號，眉勢識山名。編簡塵封閣，戈鋋雪照營。男兒須聘用，莫信筆堪耕。
叢篁叫寒笛，滿眼塞山青。才子尊前畫，將軍石上銘。獵聲雲外響，戰血雨中腥。苦樂從來事，因君一涕零。
一門三代貴，非是主恩偏。破虜山銘在，承家劍藝全。奪旗貂帳側，射虎雪林前。雁塞逢兄弟，雲州發管弦。凍河光帶日，枯草淨無煙。儒者曾修武，因貽上將篇。
分路引鳴騶，喧喧似隴頭。暫移西掖望，全解北門憂。專幕臨都護，分曹制督郵。積冰營不下，盛雪獵方休。白草連胡帳，黃雲擁戍樓。今朝送旌旆，一減魯儒羞。
黃河九曲流，繚繞古邊州。鳴雁飛初夜，羌胡正晚秋。淒涼金管思，迢遞玉人愁。七葉推多慶，須懷殺敵憂。
漢家今上郡，秦塞古長城。有日雲長慘，無風沙自驚。當今聖天子，不戰四夷平。
妾本蠶家女，不識貴門儀。槁砧持玉斧，交結五陵兒。十日或一見，九日在路岐。人生此夫婿，富貴欲何為。楊柳徒可折，南山不可移。婦人貴結髮，寧有再嫁資。嫁女莫望高，女心願所宜。寧從賤相守，不願貴相離。藍葉郁重重，藍花若榴色。少婦歸少年，華光自相得。誰言配君子，以奉百年身。有義即夫婿，無義還他人。愛如寒爐火，棄若秋風扇。山嶽起面前，相看不相見。丈夫非小兒，何用強相知。不見朝生菌，易成還易衰。征客欲臨路，居人還出門。北風河梁上，四野愁雲繁。豈不戀我家，夫婿多感恩。前程有日月，勳績在河源。少婦馬前立，請君聽一言。春至草亦生，誰能無別情。殷勤展心素，見新莫忘故。遙望孟門山，殷勤報君子。既為隨陽雁，勿學西流水。嘗聞生別離，悲莫悲於此。同器不同榮，堂下即千里。與君貧賤交，何異萍上水。托身天使然，同生複同死。
征人歌且行，北上遼陽城。二月戎馬息，悠悠邊草生。青山出塞斷，代地入雲平。昔者匈奴戰，多聞殺漢兵。平生報國憤，日夜角弓鳴。勉君萬里去，勿使虜塵驚。
行行上隴頭，隴月暗悠悠。萬里將軍沒，回旌隴戍秋。誰令嗚咽水，重入故營流。
炎祚昔昏替，皇基此鬱盤。玄命久已集，撫運良乃艱。南厄羊腸險，北走雁門寒。始於一戎定，垂此億世安。唐風本憂思，王業實艱難。中曆雖橫潰，天紀未可幹。聖明所興國，靈嶽固不殫。咄咄薄遊客，斯言殊不刊。
束髮逢世屯，懷恩抱明義。讀書良有感，學劍慚非智。遂別魯諸生，來從竇車騎。追兵赴邊急，絡馬黃金轡。出入燕南陲，由來重意氣。自經皋蘭戰，又破樓煩地。西北護三邊，東南留一尉。時過欻如雲，參差不自意。將軍失恩澤，萬事從此異。置酒高臺上，薄暮秋風至。長戟與我歸，歸來同棄置。自酌還自飲，非名又非利。歌出易水寒，琴下雍門淚。出逢平樂舊，言在天階侍。問我從軍苦，自陳少年貴。丈夫交四海，徒論身自致。漢將不封侯，蘇卿勞遠使。今我終此曲，此曲誠不易。貴人難識心，何由知忌諱。
邊馬櫪上驚，雄劍匣中鳴。半夜軍書至，匈奴寇六城。中堅分暗陣，太乙起神兵。出沒風雲合，蒼黃豺虎爭。今日邊庭戰，緣賞不緣名。
弭蓋出故關，窮秋首邊路。問我此何為，平生重一顧。風吹山下草，系馬河邊樹。奉役良有期，回瞻終未屢。去鄉幸未遠，戎衣今已故。豈惟幽朔寒，念我機中素。去矣勿複言，所酬知音遇。
生長邊城傍，出身事弓馬。少年有膽氣，獨獵陰山下。偶與匈奴逢，曾擒射雕者。名懸壯士籍，請君少相假。
金鐃隨玉節，落日河邊路。沙鳴後騎來，雁起前軍度。五城鳴斥堠，三秦新召募。天寒白登道，塞濁陰山霧。仍聞舊兵老，尚在烏蘭戍。笳簫漢思繁，旌旗邊色故。寢興倦弓甲，勤役傷風露。來遠賞不行，鋒交勳乃茂。未知朔方道，何年罷兵賦。
六州胡兒六蕃語，十歲騎羊逐沙鼠。沙頭牧馬孤雁飛，漢軍遊騎貂錦衣。雲中征戍三千里，今日征行何歲歸。無定河邊數株柳，共送行人一杯酒。胡兒起作和蕃歌，齊唱嗚嗚盡垂手。心知舊國西州遠，西向胡天望鄉久。回頭忽作異方聲，一聲回盡征人首。蕃音虜曲一難分，似說邊情向塞雲。故國關山無限路，風沙滿眼堪斷魂。不見天邊青作塚，古來愁殺漢昭君。
我行空磧，見沙之磷磷，與草之冪冪，半沒胡兒磨劍石。當時洗劍血成川，至今草與沙皆赤。我因扣石問以言，水流嗚咽幽草根，君寧獨不怪陰磷？吹火熒熒又為碧，有鳥自稱蜀帝魂。南人伐竹湘山下，交根接葉滿淚痕。請君先問湘江水，然我此恨乃可論。秦亡漢絕三十國，關山戰死知何極。風飄雨灑水自流，此中有冤消不得。為之彈劍作哀吟，風沙四起雲沈沈。滿營戰馬嘶欲盡，畢昴不見胡天陰。東征曾吊長平苦，往往晴明獨風雨。年移代去感精魂，空山月暗聞鼙鼓。秦坑趙卒四十萬，未若格鬥傷戎虜。聖君破胡為六州，六州又盡為胡丘。韓公三城斷胡路，漢甲百萬屯邊秋。乃分司空授朔土，擁以玉節臨諸侯，漢為一雪萬世仇。我今抽刀勒劍石，告爾萬世為唐休。又聞招魂有美酒，為我澆酒祝東流。殤為魂兮，可以歸還故鄉些；沙場地無人兮，爾獨不可以久留。
涼王宮殿盡，蕪沒隴雲西。今日聞君使，雄心逐鼓鼙。行當收漢壘，直可取蒲泥。舊國無由到，煩君下馬題。
白馬羽林兒，揚鞭薄暮時。獨將輕騎出，暗與伏兵期。雨雪移軍遠，旌旗上壟遲。聖心戎寄重，未許讓恩私。
邊庭漢儀重，旌甲似雲中。虜地山川壯，單于鼓角雄。關寒塞榆落，月白胡天風。君逐嫖姚將，麒麟有戰功。
邊聲日夜合，朔風驚複來。龍山不可望，千里一裴回。捐扇破誰執，素紈輕欲裁。非時妒桃李，自是舞陽臺。
身承漢飛將，束髮即言兵。俠少何相問，從來事不平。黃雲斷朔吹，白雪擁沙城。幸應邊書募，橫戈會取名。
入夜思歸切，笛聲清更哀。愁人不願聽，自到枕前來。風起塞雲斷，夜深關月開。平明獨惆悵，落盡一庭梅。
綠楊著水草如煙，舊是胡兒飲馬泉。幾處吹笳明月夜，何人倚劍白雲天。從來凍合關山路，今日分流漢使前。莫遣行人照容鬢，恐驚憔悴入新年。
結髮逐鳴鼙，連兵追穀蠡。山川搜伏虜，鎧甲被重犀。故府旌旗在，新軍羽校齊。報恩身未死，識路馬還嘶。列嶂高烽舉，當營太白低。平戎七尺劍，封檢一丸泥。截海取蒲類，跑泉飲鸊鵜。漢庭中選重，更事五原西。
紫塞連年戍，黃砂磧路窮。故人今夜宿，見月石樓中。
邊頭射雕將，走馬出中軍。遠見平原上，翻身向暮雲。
征戍在桑幹，年年薊水寒。殷勤驛西路，北去向長安。
何地可潸然，陽城烽樹邊。今朝望鄉客，不飲北流泉。
眼見風來沙旋移，經年不省草生時。莫言塞北無春到，總有春來何處知。破訥沙頭雁正飛，鸊鵜泉上戰初歸。平明日出東南地，滿磧寒光生鐵衣。
漢將新從虜地來，旌旗半上拂雲堆。單于每近沙場獵，南望陰山哭始回。
蕃州部落能結束，朝暮馳獵黃河曲。燕歌未斷塞鴻飛，牧馬群嘶邊草綠。秦築長城城已摧，漢武北上單于台。古來征戰虜不盡，今日還複天兵來。黃河東流流九折，沙場埋恨何時絕。蔡琰沒去造胡笳，蘇武歸來持漢節。為報如今都護雄，匈奴且莫下雲中。請書塞北陰山石，願比燕然車騎功。
行人夜上西城宿，聽唱梁州雙管逐。此時秋月滿關山，何處關山無此曲。鴻雁新從北地來，聞聲一半卻飛回。金河戍客腸應斷，更在秋風百尺台。
胡風凍合鸊鵜泉，牧馬千群逐暖川。塞外征行無盡日，年年移帳雪中天。
腰懸錦帶佩吳鉤，走馬曾防玉塞秋。莫笑關西將家子，只將詩思入涼州。
惆悵秦城送獨歸，薊門雲樹遠依依。秋來莫射南飛雁，從遣乘春更北飛。
天山雪後海風寒，橫笛偏吹行路難。磧裡征人三十萬，一時回向月明看。
邊霜昨夜墮關榆，吹角當城漢月孤。無限塞鴻飛不度，秋風捲入小單于。
烽火高飛百尺台，黃昏遙自磧西來。昔時征戰回應樂，今日從軍樂未回。
關城榆葉早疏黃，日暮沙雲古戰場。表請回軍掩塵骨，莫教士卒哭龍荒。
桃李年年上國新，風沙日日塞垣人。傷心更見庭前柳，忽有千條欲占春。
微月東南上戍樓，琵琶起舞錦纏頭。更聞橫笛關山遠，白草胡沙西塞秋。
統漢峰西降戶營，黃河戰骨擁長城。只今已勒燕然石，北地無人空月明。
漠南春色到滹沱，碧柳青青塞馬多。萬里關山今不閉，漢家頻許郅支和。
回樂峰前沙似雪，受降城下月如霜。不知何處吹蘆管，一夜征人盡望鄉。
邊城已在虜城中，烽火南飛入漢宮。漢庭議事先黃老，麟閣何人定戰功。
駿馬事輕車，軍行萬里沙。胡山通嗢落，漢節繞渾邪。桂滿天西月，蘆吹塞北笳。別離俱報主，路極不為賒。
伏波惟願裹屍還，定遠何鬚生入關。莫遣只輪歸海窟，仍留一箭射天山。
心期紫閣山中月，身過黃堆烽上雲。年發已從書劍老，戎衣更逐霍將軍。
漢家逐單于，日沒處河曲。浮雲道旁起，行子車下宿。槍城圍鼓角，氈帳依山谷。馬上懸壺漿，刀頭分頰肉。來時高堂上，父母親結束。回面不見家，風吹破衣服。金瘡在肢節，相與拔箭鏃。聞道西涼州，家家婦女哭。
昔聞著征戍，三年一還鄉。今來不換兵，須死在戰場。念子無氣力，徒學事戎行。少年得生還，有同墮穹蒼。自去報爾家，再行上高堂。爾弟修廢櫪，爾母縫新裳。恍恍恐不真，猶未苦承望。每日空出城，畏渴攜壺漿。安得縮地經，忽使在我傍。亦知遠行勞，人悴馬玄黃。慎莫多停留，苦我居者腸。
涼州四邊沙皓皓,漢家無人開舊道。邊頭州縣盡胡兵,將軍別築防秋城。萬里人家皆已沒,年年旌節發西京。多來中國收婦女,一半生男為漢語。蕃人舊日不耕犁,相學如今種禾黍。驅羊亦著錦為衣,為惜氈裘防鬥時。養蠶繰繭成匹帛,那堪繞帳作旌旗。城頭山雞鳴角角,洛陽家家學胡樂。
壟水何年壟頭別，不在山中亦嗚咽。征人塞耳馬不行，未到壟頭聞水聲。謂是西流入蒲海，還聞北去繞龍城。壟東壟西多屈曲，野麋飲水長簇簇。胡兵夜回水旁住，憶著來時磨劍處。向前無井複無泉，放馬回看壟頭樹。
遼東萬里遼水曲，古戍無城複無屋。黃雲蓋地雪作山，不惜黃金買衣服。戰回各自收弓箭，正西回面家鄉遠。年年郡縣送征人，將與遼東作丘阪。寧為草木鄉中生，有身不向遼東行。
人家少能留我屋，客有新漿馬有粟。遠行僮僕應苦饑，新婦廚中炊欲熟。不嫌田家破門戶，蠶房新泥無風土。行人但飲莫畏貧。明府上來何苦辛。丁甯回語屋中妻，有客勿令兒夜啼。雙塚直西有縣路，我教丁男送君去。
關山月，營開道白前軍發。凍輪當磧光悠悠，照見三堆兩堆骨。邊風割面天欲明，金沙嶺西看看沒。
長城窟，長城窟邊多馬骨。古來此地無井泉，賴得秦家築城卒。征人飲馬愁不回，長城變作望鄉堆。蹄蹤未幹人去近，續後馬來泥汙盡。枕弓睡著待水生，不見陰山在前陣。馬蹄足脫裝馬頭，健兒戰死誰封侯。
百戰一身在，相逢白髮生。何時得鄉信，每日算歸程。走馬登寒壟，驅羊入廢城。羌笳三兩曲，人醉海西營。
山人住處高，看日上蟠桃。雪縷青山脈，雲生白鶴毛。朱書護身咒，水噀斷邪刀。何物中長食，胡麻慢火熬。
漫漫複淒淒，黃沙暮漸迷。人當故鄉立，馬過舊營嘶。斷雁逢冰磧，回軍占雪溪。夜來山下哭，應是送降奚。
初從學院別先生，便領偏師得戰名。大小獨當三百陣，縱橫只用五千兵。回殘匹帛歸天庫，分好旌旗入禁營。自執金吾長上直，蓬萊宮裡夜巡更。
回天轉地是將軍，扶助春宮上五雲。撫背恩雖同骨肉，擁旄名未敵功勳。盡收壯勇填兵數，不向蕃渾奪馬群。閑即單于台下獵，威聲直到海西聞。
百代功勳一日成，三年五度換雙旌。閑來不對人論戰，難處長先自請行。旗下可聞誅敗將，陣頭多是用降兵。當朝面受新恩去，算料妖星不敢生。
渾身著箭瘢猶在，萬槊千刀總過來。輪劍直沖生馬隊，抽旗旋踏死人堆。聞休鬥戰心還癢，見說煙塵眼即開。淚滴先皇階下土，南衙班裡趁朝回。
唐州將士死生同，盡逐雙旌舊鎮空。獨破淮西功業大，新除隴右世家雄。知時每笑論兵法，識勢還輕立戰功。次第各分茅土貴，殊勳並在一門中。
使回高品滿城傳，親見沂公在陣前。百里旗幡沖即斷，兩重衣甲射皆穿。探知點檢兵應怯，算得新移柵未堅。營被數驚乘勢破，將經頻敗遂生全。密招殘寇防人覺，遙斬元兇恐自專。首讓諸軍無敢近，功歸部曲不爭先。開通州縣斜連海，交割山河直到燕。戰馬散驅還逐草，肉牛齊散卻耕田。府中獨拜將軍貴，門下兼分宰相權。唐史上頭功第一，春風雙節好朝天。
還攜堂印向並州，將相兼權是武侯。時難獨當天下事，功成卻進手中籌。再三陳乞壚煙裡，前後封章玉案頭。朱架早朝立劍戟，綠槐殘雨看張油。遙知塞雁從今好，直得漁陽已北愁。邊鋪警巡旗盡換，山城候館壁重修。千群白刃兵迎節，十對紅妝妓打球。聖主分明交暫去，不須高起見京樓。
對織芭蕉雪毳新，長縫雙袖窄裁身。到頭須向邊城著，消殺秋風稱獵塵。
毒蛇在腸瘡滿背，去年別家今別弟。馬頭對哭各東西，天邊柳絮無根蒂。
夜過深山算驛程，三回黑地聽泉聲。自離軍馬身輕健，得向溪邊盡足行。
長安寄食半年餘，重向人邊乞薦書。山路獨歸沖夜雪，落斜騎馬避柴車。
和雪翻營一夜行，神旗凍定馬無聲。遙看火號連營赤，知是先鋒已上城。旗幡四面下營稠，手詔頻來老將憂。每日城南空挑戰，不知生縛入唐州。
從軍秣馬十三年，白髮營中聽早蟬。故作老丞身不避，縣名昭應管山泉。
去處長將決勝籌，回回身在陣前頭。賊城破後先鋒入，看著紅妝不敢收。熨帖朝衣拋戰袍，夔龍班裡侍中高。對時先奏牙間將，次第天恩與節旄。踏著家鄉馬腳輕，暮山秋色眼前明。老人上酒齊頭拜，得侍中來盡再生。功成誰不擁藩方，富貴還須是本鄉。萬里雙旌汾水上，玉鞭遙指白雲莊。鼓吹幡旗道兩邊，行男走女喜駢闐。舊交省得當時別，指點如今卻少年。廣場破陣樂初休，彩纛高於百尺樓。老將氣雄爭起舞，管弦回作大纏頭。笳聲萬里動燕山，草白天清塞馬閑。觸處不如別處樂，可憐秋月照江關。將士請衣忘卻貧，綠窗紅燭酒樓新。家家盡踏還鄉曲，明月街中不絕人。
三戍漁陽再渡遼，騂弓在臂劍橫腰。匈奴似若知名姓，休傍陰山更射雕。獵馬千行雁幾雙，燕然山下碧油幢。傳聲漠北單于破，火照旌旗夜受降。朔雪飄飄開雁門，平沙歷亂卷蓬根。功名恥計擒生數，直斬樓蘭報國恩。隴水潺湲隴樹秋，征人到此淚雙流。鄉關萬里無因見，西戍河源早晚休。陰磧茫茫塞草肥，桔槔烽上暮雲飛。交河北望天連海，蘇武曾將漢節歸。
碧窗斜日藹深暉，愁聽寒螿淚濕衣。夢裡分明見關塞，不知何路向金微。秋天一夜靜無雲，斷續鴻聲到曉聞。欲寄征衣問消息，居延城外又移軍。
九月匈奴殺邊將，漢軍全沒遼水上。萬里無人收白骨，家家城下招魂葬。婦人依倚子與夫，同居貧賤心亦舒。夫死戰場子在腹，妾身雖存如晝燭。
皎皎白紵白且鮮，將作春衣稱少年。裁縫長短不能定，自持刀尺向姑前。複恐蘭膏汙纖指，常遣傍人收墮珥。衣裳著時寒食下，還把玉鞭鞭白馬。
織素縫衣獨苦辛，遠因回使寄征人。官家亦自寄衣去，貴從妾手著君身。高堂姑老無侍子，不得自到邊城裡。殷勤為看初著時，征夫身上宜不宜。
築城處，千人萬人齊把杵。重重土堅試行錐，軍吏執鞭催作遲。來時一年深磧裡，盡著短衣渴無水。力盡不得拋杵聲，杵聲未盡人皆死。家家養男當門戶，今日作君城下土。
行人結束出門去，幾時更踏門前路。憶昔君初納采時，不言身屬遼陽戍。早知今日當別離，成君家計良為誰。男兒生身自有役，那得誤我少年時。不如逐君征戰死，誰能獨老空閨裡。
遊人別，一東複一西。出門相背兩不返，惟信車輪與馬蹄。
黃頭鮮卑入洛陽，胡兒執戟升明堂。晉家天子作降虜，公卿奔走如牛羊。紫陌旌幡暗相觸，家家雞犬驚上屋。婦人出門隨亂兵，夫死眼前不敢哭。九州諸侯自顧土，無人領兵來護主。北人避胡多在南，南人至今能晉語。
黃門詔下促收捕，京兆尹系禦史府。出門無複部曲隨，親戚相逢不容語。辭成謫尉南海州，受命不得須臾留。身著青衫騎惡馬，中門之外無送者。郵夫防吏急喧驅，往往驚墮馬蹄下。長安裡中荒大宅，朱門已除十二戟。高堂舞榭鎖管弦，美人遙望西南天。
秋月朗朗關山上，山中行人馬蹄響。關山秋來雨雪多，行人見月唱邊歌。海邊茫茫天氣白，胡兒夜度黃龍磧。軍中探騎暮出城，伏兵暗處低旌戟。溪水連天霜草平，野駝尋水磧中鳴。隴頭風急雁不下，沙場苦戰多流星。可憐萬國關山道，年年戰骨多秋草。
隴頭路斷人不行，胡騎夜入涼州城。漢兵處處格鬥死，一朝盡沒隴西地。驅我邊人胡中去，散放牛羊食禾黍。去年中國養子孫，今著氈裘學胡語。誰能更使李輕車，收取涼州入漢家。
少年從獵出長楊，禁中新拜羽林郎。獨對輦前射雙虎，君王手賜黃金璫。日日鬥雞都市里，贏得寶刀重刻字。百里報仇夜出城，平明還在娼樓醉。遙聞虜到平陵下，不待詔書行上馬。斬得名王獻桂宮，封侯起第一日中。不為六郡良家子，百戰始取邊城功。
彈箏峽東有胡塵，天子擇日拜將軍。蓬萊殿前賜六纛，還領禁兵為部曲。當朝受詔不辭家，夜向咸陽原上宿。戰車彭彭旌旗動，三十六軍齊上隴。隴頭戰勝夜亦行，分兵處處收舊城。胡兒殺盡陰磧暮，擾擾唯有牛羊聲。邊人親戚曾戰沒，今逐官軍收舊骨。磧西行見萬里空，幕府獨奏將軍功。
薄命婦，良家子，無事從軍去萬里。漢家天子平四夷，護羌都尉裹屍歸。念君此行為死別，對君裁縫泉下衣。與君一日為夫婦，千年萬歲亦相守。君愛龍城征戰功，妾願青樓歌樂同。人生各各有所欲，詎得將心入君腹。
羌胡據西州，近甸無邊城。山東收稅租，養我防塞兵。胡騎來無時，居人常震驚。嗟我五陵間，農者罷耘耕。邊頭多殺傷，士卒難全形。郡縣發丁役，丈夫各征行。生男不能養，懼身有姓名。良馬不念秣，烈士不苟營。所願除國難，再逢天下平。
塞深沙草白，都護領燕兵。放火燒奚帳，分旗築漢城。下營看嶺勢，尋雪覺人行。更向桑幹北，擒生問磧名。
揚旌過隴頭，隴水向西流。塞路依山遠，戍城逢笛秋。寒沙陰漫漫，疲馬去悠悠。為問征行將，誰封定遠侯。
獨向長城北，黃雲暗塞天。流名屬邊將，舊業作公田。擁雪添軍壘，收冰當井泉。知君住應老，須記別鄉年。
黃沙北風起，半夜又翻營。戰馬雪中宿，探人冰上行。深山旗未展，陰磧鼓無聲。幾道征西將，同收碎葉城。
白首征西將，猶能射戟支。元戎選部曲，軍吏換旌旗。逐虜招降遠，開邊舊壘移。重收隴外地，應似漢家時。
萬裡海西路，茫茫邊草秋。計程沙塞口，望伴驛峰頭。雪暗非時宿，沙深獨去愁。塞鄉人易老，莫住近蕃州。
翩翩出上京，幾日到邊城。漸覺風沙起，還將弓箭行。席箕侵路暗，野馬見人驚。軍府知歸慶，應教數騎迎。
前年伐月支，城上沒全師。蕃漢斷消息，死生長別離。無人收廢帳，歸馬識殘旗。欲祭疑君在，天涯哭此時。
鬢衰頭似雪，行步急如風。不怕騎生馬，猶能挽硬弓。兵書封錦字，手詔滿香筒。今日身憔悴，猶誇定遠功。
年少才高求自展，將身萬里赴軍門。辟書遠到開呈客，公服新成著謝恩。驛舫過江分白堠，戍亭當嶺見紅幡。海花蠻草連冬有，行處無家不滿園。
塞上如今無戰塵，漢家公主出和親。邑司猶屬宗卿寺，冊號還同虜帳人。九姓旗幡先引路，一生衣服盡隨身。氈城南望無回日，空見沙蓬水柳春。
正初天子親郊禮，詔攝將軍領衛兵。斜帶銀刀入黃道，先隨玉輅到青城。壇邊不在千官位，仗外唯聞再拜聲。共喜與君逢此日，病中無計得隨行。
行到涇州塞，唯聞羌戍鼙。道邊古雙堠，猶記向安西。
水北原南草色新，雪消風暖不生塵。城中車馬應無數，能解閑行有幾人。
邊城暮雨雁飛低，蘆筍初生漸欲齊。無數鈴聲遙過磧，應馱白練到安西。古鎮城門白磧開，胡兵往往傍沙堆。巡邊使客行應早，欲問平安無使來。鳳林關裡水東流，白草黃榆六十秋。邊將皆承主恩澤，無人解道取涼州。
詔發官兵取亂臣，將軍弓箭不離身。今君獨在征東府，莫遣功名屬別人。
美酒撥醅酌，楊花飛盡時。落日長安道，方寸無人知。篋中制勝術，氣雄屈指算。半醉千殷勤，仰天一長歎。玉匣百煉劍，龜文又龍吼。抽贈王將軍，勿使虛白首。
龍脊貼連錢，銀蹄白踏煙。無人織錦韂，誰為鑄金鞭。臘月草根甜，天街雪似鹽。未知口硬軟，先擬蒺藜銜。忽憶周天子，驅車上玉山。鳴騶辭鳳苑，赤驥最承恩。此馬非凡馬，房星本是星。向前敲瘦骨，猶自帶銅聲。大漠山如雪，燕山月似鉤。何當金絡腦，快走踏清秋。饑臥骨查牙，粗毛刺破花。鬣焦朱色落，發斷鋸長麻。西母酒將闌，東王飯已幹。君王若燕去，誰為拽車轅。赤兔無人用，當須呂布騎。吾聞果下馬，羈策任蠻兒。飂叔去匆匆，如今不豢龍。夜來霜壓棧，駿骨折西風。催榜渡烏江，神騅泣向風。君王今解劍，何處逐英雄。內馬賜宮人，銀韉刺騏驎。午時鹽阪上，蹭蹬溘風塵。批竹初攢耳，桃花未上身。他時須攪陣，牽去借將軍。寶玦誰家子，長聞俠骨香。堆金買駿骨，將送楚襄王。香襆赭羅新，盤龍蹙鐙鱗。回看南陌上，誰道不逢春。不從桓公獵，何能伏虎威。一朝溝隴出，看取拂雲飛。唐劍斬隋公，拳毛屬太宗。莫嫌金甲重，且去捉旋風。白鐵剉青禾，砧間落細莎。世人憐小頸，金埒畏長牙。伯樂向前看，旋毛在腹間。只今掊白草，何日驀青山。蕭寺馱經馬，元從竺國來。空知有善相，不解走章台。重圍如燕尾，寶劍似魚腸。欲求千里腳，先采眼中光。暫系騰黃馬，仙人上彩樓。須鞭玉勒吏，何事謫高州。汗血到王家，隨鸞撼玉珂。少君騎海上，人見是青騾。武帝愛神仙，燒金得紫煙。廄中皆肉馬，不解上青天。
奚騎黃銅連鎖甲，羅旗香乾金畫葉。中軍留醉河陽城，嬌嘶紫燕踏花行。春營騎將如紅玉，走馬捎鞭上空綠。女垣素月角咿咿，牙帳未開分錦衣。
北虜膠堪折，秋沙亂曉鼙。髯胡頻犯塞，驕氣似橫霓。灞水樓船渡，營門細柳開。將軍馳白馬，豪彥騁雄材。箭射欃槍落，旗懸日月低。榆稀山易見，甲重馬頻嘶。天遠星光沒，沙平草葉齊。風吹雲路火，雪汙玉關泥。屢斷呼韓頸，曾然董卓臍。太常猶舊寵，光祿是新隮。寶玦麒麟起，銀壺狒狖啼。桃花連馬發，彩絮撲鞍來。呵臂懸金鬥，當唇注玉罍。清蘇和碎蟻，紫膩卷浮杯。虎鞟先蒙馬，魚腸且斷犀。zazb西旅狗，蹙額北方奚。守帳然香暮，看鷹永夜棲。黃龍就別鏡，青塚念陽臺。周處長橋役，侯調短弄哀。錢塘階鳳羽，正室擘鸞釵。內子攀琪樹，羌兒奏落梅。今朝擎劍去，何日刺蛟回。
行盡柳煙下，馬蹄白翩翩。恐隨行處盡，何忍重揚鞭。
落莫誰家子，來感長安秋。壯年抱羈恨，夢泣生白頭。瘦馬秣敗草，雨沫飄寒溝。南宮古簾暗，濕景傳簽籌。家山遠千里，雲腳天東頭。憂眠枕劍匣，客帳夢封侯。
日暖自蕭條，花悲北郭騷。榆穿萊子眼，柳斷舞兒腰。上幕迎神燕，飛絲送百勞。胡琴今日恨，急語向檀槽。
鄴城中，暮塵起。將黑丸，斫文吏。棘為鞭，虎為馬。團團走，鄴城下。切玉劍，射日弓。獻何人，奉相公。扶轂來，關右兒。香掃塗，相公歸。
玉塞去金人，二萬四千里。風吹沙作雲，一時渡遼水。天白水如練，甲絲雙串斷。行行莫苦辛，城月猶殘半。曉氣朔煙上，趢趗胡馬蹄。行人臨水別，隔隴長東西。
饑寒平城下，夜夜守明月。別劍無玉花，海風斷鬢髮。塞長連白空，遙見漢旗紅。青帳吹短笛，煙霧濕晝龍。日晚在城上，依稀望城下。風吹枯蓬起，城中嘶瘦馬。借問築城吏，去關幾千里。惟愁裹屍歸，不惜倒戈死。
漆灰骨末丹水沙，淒淒古血生銅花。白翎金簳雨中盡，直餘三脊殘狼牙。我尋平原乘兩馬，驛東石田蒿塢下。風長日短星蕭蕭，黑旗雲濕懸空夜。左魂右魄啼肌瘦，酪瓶倒盡將羊炙。蟲棲雁病蘆筍紅，回風送客吹陰火。訪古汍瀾收斷鏃，折鋒赤璺曾刲肉。南陌東城馬上兒，勸我將金換簝竹。
胡角引北風，薊門白于水。天含青海道，城頭月千里。露下旗濛濛，寒金鳴夜刻。蕃甲鎖蛇鱗，馬嘶青塚白。秋靜見旄頭，沙遠席羈愁。帳北天應盡，河聲出塞流。
呂將軍，騎赤兔。獨攜大膽出秦門，金粟堆邊哭陵樹。北方逆氣汙青天，劍龍夜叫將軍閑。將軍振袖揮劍鍔，玉闕朱城有門閣。榼榼銀龜搖白馬，傅粉女郎火旗下。恒山鐵騎請金槍，遙聞箙中花箭香。西郊寒蓬葉如刺，皇天新栽養神驥。廄中高桁排蹇蹄，飽食青芻飲白水。圓蒼低迷蓋張地，九州人事皆如此。赤山秀鋌禦時英，綠眼將軍會天意。
神鞭鞭宇宙，玉鞭鞭騏驥。緊綛野節鞭，本用鞭贔屭。使君鞭甚長，使君馬亦利。司馬並馬行，司馬馬憔悴。短鞭不可施，疾步無由致。使君駐馬言，願以長鞭遺。此遺不尋常，此鞭不容易。金堅無繳繞，玉滑無塵膩。青蛇坼生石，不刺山阿地。烏龜旋眼斑，不染江頭淚。長看雷雨痕，未忍駑駘試。持用換所持，無令等閒棄。答雲君何奇，贈我君所貴。我用亦不凡，終身保明義。誓以鞭奸頑，不以鞭蹇躓。指撝狡兔蹤，決撻怪龍睡。惜令寸寸折，節節不虛墜。因作換鞭詩，詩成謂同志。而我得聞之，笑君年少意。安用換長鞭，鞭長亦奚為。我有鞭尺餘，泥拋風雨漬。不擬閑贈行，唯將爛誇醉。春來信馬頭，款緩花前轡。願我遲似攣，饒君疾如翅。
吾聞上帝心,降命明且仁。臣稹苟有罪,胡不災我身。胡為旱一州,禍此千萬人。一旱猶可忍,其旱亦已頻。臘雪不滿地,膏雨不降春。惻惻詔書下,半減麥與緡。半租豈不薄,尚竭力與筋。竭力不敢憚,慚戴天子恩。累累婦拜姑,呐呐翁語孫。禾黍日夜長,足得盈我囷。還填折粟稅,酬償貰麥鄰。苟無公私責,飲水不為貧。歡言未盈口,旱氣已再振。六月天不雨,秋孟亦既旬。區區昧陋積,禱祝非不勤。日馳衰白顏,再拜泥甲鱗。歸來重思忖,願告諸邑君。以彼天道遠,豈如人事親。團團囹圄中,無乃冤不申。擾擾食廩內,無乃奸有因。軋軋輸送車,無乃使不倫。遙遙負擔卒,無乃役不均。今年無大麥,計與珠玉濱。村胥與裡吏,無乃求取繁。符下斂錢急,值官因酒嗔。誅求與撻罰,無乃不逡巡。生小下裡住,不曾州縣門。訴詞千萬恨,無乃不得聞。強豪富酒肉,窮獨無芻薪。俱由案牘吏,無乃移禍屯。官分市井戶,迭配水陸珍。未蒙所償直,無乃不敢言。有一于此事,安可尤蒼旻。借使漏刑憲,得不虞鬼神。自顧頑滯牧,坐貽災沴臻。上羞朝廷寄,下愧閭裡民。豈無神明宰,為我同苦辛。共布慈惠語,慰此衢客塵。
巴蛇千種毒，其最鼻褰蛇。掉舌翻紅焰，盤身蹙白花。噴人豎毛髮，飲浪沸泥沙。欲學叔敖瘞，其如多似麻。越嶺南濱海，武都西隱戎。雄黃假名石，鷣鳥遠難籠。詎有隳腸計，應無破腦功。巴山晝昏黑，妖霧毒濛濛。漢帝斬蛇劍，晉時燒上天。自茲繁巨蟒，往往壽千年。白晝遮長道，青溪蒸毒煙。戰龍蒼海外，平地血浮船。
塞馬倦江渚，今朝神彩生。曉風寒獵獵，查德草頭行。夷狄寢烽候，關河無戰聲。何由當陣面，從爾四蹄輕。
國付重離後，身隨十聖仙。北辰移帝座，西日到虞泉。方丈言虛設，華胥事眇然。觸鱗曾在宥，偏哭墮髯前。天寶遺餘事，元和盛聖功。二凶梟帳下，三叛斬都中。始服沙陀虜，方吞邏逤戎。狼星如要射，猶有鼎湖弓。月落禁垣西，星攢曉仗齊。風傳宮漏苦，雲拂羽儀低。路隘車千兩，橋危馬萬蹄。共蹉封石檢，不為報功泥。
帝下赤霄符，搜求造化爐。中台歸內座，太一直南都。黃霸乘軺入，王尊叱馭趨。萬人東道送，六纛北風驅。棧閣才傾蓋，關門已合繻。貫魚行邐迤，交馬語踟躕。去速熊羆兆，來馳虎豹夫。昔憐三易地，今訝兩分途。別路環山雪，離章運寸珠。鋒鋩斷犀兕，波浪沒蓬壺。區宇聲雖動，淮河孽未誅。將軍遙策畫，師氏密訏謨。漢上壇仍築，褒西陣再圖。公方先二虜，何暇進愚儒。
平生嗜酒顛狂甚，不許諸公占丈夫。唯愛劉君一片膽，近來還敢似人無。前年碣石煙塵起，共看官軍過洛城。無限公卿因戰得，與君依舊綠衫行。
今朝相送自同遊，酒語詩情替別愁。忽到灃西總回去，一身騎馬向通州。
淮水連年起戰塵，油旌三換一何頻。共君前後俱從事，羞見功名與別人。
學語胡兒撼玉玲，甘州破裡最星星。使君自恨常多事，不得工夫夜夜聽。
織夫何太忙，蠶經三臥行欲老。蠶神女聖早成絲，今年絲稅抽征早。早征非是官人惡。去歲官家事戎索。征人戰苦束刀瘡，主將勳高換羅幕。繅絲織帛猶努力，變緝撩機苦難織。東家頭白雙女兒，為解挑紋嫁不得。簷前嫋嫋遊絲上，上有蜘蛛巧來往。羨他蟲豸解緣天，能向虛空織羅網。
年年塞下丁，長作出塞兵。自從冒頓強，官築遮虜城。築城須努力，城高遮得賊。但恐賊路多，有城遮不得。丁口傳父言，莫問城堅不。平城被虜圍，漢劚城牆走。因茲請休和，虜往騎來過。半疑兼半信，築城猶嵯峨。築城安敢煩，願聽丁一言。請築鴻臚寺，兼愁虜出關。
憶昔先皇幸蜀時，八馬入谷七馬疲。肉綻筋攣四蹄脫，七馬死盡無馬騎。天子蒙塵天雨泣，巉岩道路淋漓濕。崢嶸白草眇難期，謥洞黃泉安可入。朱泚圍兵抽未盡，懷光寇騎追行及。嬪娥相顧倚樹啼，鵷鷺無聲仰天立。圉人初進望雲騅，彩色憔悴眾馬欺。上前噴吼如有意，耳尖卓立節踠奇。君王試遣回胸臆，撮骨鋸牙駢兩肋。蹄懸四跼腦顆方，胯聳三山尾株直。圉人畏誚仍相惑，此馬無良空有力。頻頻齧掣轡難施，往往跳趫鞍不得。色沮聲悲仰天訴，天不遣言君未識。亞身受取白玉羈，開口銜將紫金勒。君王自此方敢騎，似遇良臣久淒惻。龍騰魚鱉啅然驚，驥肦驢騾少顏色。七聖心迷運方厄，五丁力盡路猶窄。橐它山上斧刃堆，望秦嶺下錐頭石。五六百里真符縣，八十四盤青山驛。掣開流電有輝光，突過浮雲無朕跡。地平險盡施黃屋，九九屬車十二纛。齊映前導引騅頭，嚴震迎號抱騅足。路旁垂白天寶民，望騅禮拜見騅哭。皆言玄宗當時無此馬，不免騎騾來幸蜀。
邊頭大將差健卒，入抄禽生快於鶻。但逢赬面即捉來，半是邊人半戎羯。大將論功重多級，捷書飛奏何超忽。聖朝不殺諧至仁，遠送炎方示微罰。萬里虛勞肉食費，連頭盡被氈裘暍。華裀重席臥腥臊，病犬愁鴣聲咽嗢。中有一人能漢語，自言家本長城窟。少年隨父戍安西，河渭瓜沙眼看沒。天寶未亂猶數載，狼星四角光蓬勃。中原禍作邊防危，果有豺狼四來伐。蕃馬膘成正翹健，蕃兵肉飽爭唐突。煙塵亂起無亭燧，主帥驚跳棄旄鉞。半夜城摧鵝雁鳴，妻啼子叫曾不歇。陰森神廟未敢依，脆薄河冰安可越。荊棘深處共潛身，前困蒺藜後臲卼。平明蕃騎四面走，古墓深林盡株榾。少壯為俘頭被髡，老翁留居足多刖。烏鳶滿野屍狼藉，樓榭成灰牆突兀。暗水濺濺入舊池，平沙漫漫鋪明月。戎王遣將來安慰，口不敢言心咄咄。供進腋腋禦叱般，豈料穹廬揀肥腯。五六十年消息絕，中間盟會又猖獗。眼穿東日望堯雲，腸斷正朝梳漢發。近年如此思漢者，半為老病半埋骨。常教孫子學鄉音，猶話平時好城闕。老者儻盡少者壯，生長蕃中似蕃悖。不知祖父皆漢民，便恐為蕃心矻矻。緣邊飽喂十萬眾，何不齊驅一時發。年年但捉兩三人，精衛銜蘆塞溟渤。
年年買馬陰山道，馬死陰山帛空耗。元和天子念女工，內出金銀代酬犒。臣有一言昧死進，死生甘分答恩燾。費財為馬不獨生，耗帛傷工有他盜。臣聞平時七十萬匹馬，關中不省聞嘶噪。四十八監選龍媒，時貢天庭付良造。如今坰野十無一，盡在飛龍相踐暴。萬束芻茭供旦暮，千鐘菽粟長牽漕。屯軍郡國百餘鎮，縑緗歲奉春冬勞。稅戶逋逃例攤配，官司折納仍貪冒。挑紋變di力倍費，棄舊從新人所好。越縠繚綾織一端，十匹素縑功未到。豪家富賈逾常制，令族清班無雅操。從騎愛奴絲布衫，臂鷹小兒雲錦韜。群臣利己要差僭，天子深衷空憫悼。綽立花磚鵷鳳行，雨露恩波幾時報。
丞相功高厭武名，牽將戰馬寄儒生。四蹄荀距藏雖盡，六尺須頭見尚驚。減粟偷兒憎未飽，騎驢詩客罵先行。勸君還卻司空著，莫遣衙參傍子城。
大圭廉不割，利劍用不缺。當其斬馬時，良玉不如鐵。置鐵在洪爐，鐵消易如雪。良玉同其中，三日燒不熱。君疑才與德，詠此知優劣。
悲哉為儒者，力學不知疲。讀書眼欲暗，秉筆手生胝。十上方一第，成名常苦遲。縱有宦達者，兩鬢已成絲。可憐少壯日，適在窮賤時。丈夫老且病，焉用富貴為。沉沉朱門宅，中有乳臭兒。狀貌如婦人，光明膏粱肌。手不把書卷，身不擐戎衣。二十襲封爵，門承勳戚資。春來日日出，服禦何輕肥。朝從博徒飲，暮有倡樓期。平封還酒債，堆金選蛾眉。聲色狗馬外，其餘一無知。山苗與澗松，地勢隨高卑。古來無奈何，非君獨傷悲。
天冷日不光，太行峰蒼莽。嘗聞此中險，今我方獨往。馬蹄凍且滑，羊腸不可上。若比世路難，猶自平於掌。
矢人職司憂，為箭恐不精。精在利其鏃，錯磨鋒鏑成。插以青竹簳，羽之赤雁翎。勿言分寸鐵，為用乃長兵。聞有狗盜者，晝伏夜潛行。摩弓拭箭鏃，夜射不待明。一盜既流血，百犬同吠聲。狺狺嗥不已，主人為之驚。盜心憎主人，主人不知情。反責鏃太利，矢人獲罪名。寄言控弦者，願君少留聽。何不向西射，西天有狼星。何不向東射，東海有長鯨。不然學仁貴，三矢平虜庭。不然學仲連，一發下燕城。胡為射小盜，此用無乃輕。徒沾一點血，虛汙箭頭腥。
城鹽州，城鹽州，城在五原原上頭。蕃東節度缽闡布，忽見新城當要路。金鳥飛傳贊普聞，建牙傳箭集群臣。君臣赬面有憂色，皆言勿謂唐無人。自築鹽州十餘載，左衽氈裘不犯塞。晝牧牛羊夜捉生，長去新城百裡外。諸邊急警勞戍人，唯此一道無煙塵。靈夏潛安誰複辨，秦原暗通何處見。鄜州驛路好馬來，長安藥肆黃蓍賤。城鹽州，鹽州未城天子憂。德宗按圖自定計，非關將略與廟謀。吾聞高宗中宗世，北虜倡狂最難制。韓公創築受降城，三城鼎峙屯漢兵。東西亙絕數千里，耳冷不聞胡馬聲。如今邊將非無策，心笑韓公築城壁。相看養寇為身謀，各握強兵固恩澤。願分今日邊將恩，褒贈韓公封子孫。誰能將此鹽州曲，翻作歌詞聞至尊。
縛戎人，縛戎人，耳穿面破驅入秦。天子矜憐不忍殺，詔徙東南吳與越。黃衣小使錄姓名，領出長安乘遞行。身被金創面多瘠，扶病徒行日一驛。朝餐饑渴費杯盤，夜臥腥臊汙床席。忽逢江水憶交河，垂手齊聲嗚咽歌。其中一虜語諸虜，爾苦非多我苦多。同伴行人因借問，欲說喉中氣憤憤。自雲鄉管本涼原，大歷年中沒落蕃。一落蕃中四十載，遣著皮裘系毛帶。唯許正朝服漢儀，斂衣整巾潛淚垂。誓心密定歸鄉計，不使蕃中妻子知。暗思幸有殘筋力，更恐年衰歸不得。蕃候嚴兵鳥不飛，脫身冒死奔逃歸。晝伏宵行經大漠，雲陰月黑風沙惡。驚藏青塚寒草疏，偷渡黃河夜冰薄。忽聞漢軍鼙鼓聲，路傍走出再拜迎。遊騎不聽能漢語，將軍遂縛作蕃生。配向東南卑濕地，定無存恤空防備。念此吞聲仰訴天，若為辛苦度殘年。涼原鄉井不得見，胡地妻兒虛棄捐。沒蕃被囚思漢土，歸漢被劫為蕃虜。早知如此悔歸來，兩地寧如一處苦。縛戎人，戎人之中我苦辛。自古此冤應未有，漢心漢語吐蕃身。
西涼伎，假面胡人假獅子。刻木為頭絲作尾，金鍍眼睛銀帖齒。奮迅毛衣擺雙耳，如從流沙來萬里。紫髯深目兩胡兒，鼓舞跳樑前致辭。應似涼州未陷日，安西都護進來時。須臾雲得新消息，安西路絕歸不得。泣向獅子涕雙垂，涼州陷沒知不知。獅子回頭向西望，哀吼一聲觀者悲。貞元邊將愛此曲，醉坐笑看看不足。娛賓犒士宴監軍，獅子胡兒長在目。有一征夫年七十，見弄涼州低面泣。泣罷斂手白將軍，主憂臣辱昔所聞。自從天寶兵戈起，犬戎日夜吞西鄙。涼州陷來四十年，河隴侵將七千里。平時安西萬里疆，今日邊防在鳳翔。緣邊空屯十萬卒，飽食溫衣閑過日。遺民腸斷在涼州，將卒相看無意收。天子每思長痛惜，將軍欲說合慚羞。奈何仍看西涼伎，取笑資歡無所愧。縱無智力未能收，忍取西涼弄為戲。
右為梁，桂為柱，何人堂室李開府。碧砌紅軒色未幹，去年身歿今移主。高其牆，大其門，誰家第宅盧將軍。素泥朱版光未滅，今日官收別賜人。開府之堂將軍宅，造未成時頭已白。逆旅重居逆旅中，心是主人身是客。更有愚夫念身後，心雖甚長計非久。窮奢極麗越規模，付子傳孫令保守。莫教門外過客聞，撫掌回頭笑殺君。君不見馬家宅，尚猶存，宅門題作奉誠園。君不見魏家宅，屬他人，詔贖賜還五代孫。儉存奢失今在目，安用高牆圍大屋。
山川函谷路，塵土遊子顏。蕭條去國意，秋風生故關。
黃昏慘慘天微雪，修行坊西鼓聲絕。張生馬瘦衣且單，夜扣柴門與我別。愧君冒寒來別我，為君酤酒張燈火。酒酣火暖與君言，何事入關又出關。答雲前年偶下山，四十餘月客長安。長安古來名利地，空手無金行路難。朝遊九城陌，肥馬輕車欺殺客。暮宿五侯門，殘茶冷酒愁殺人。春明門，門前便是嵩山路。幸有雲泉容此身，明日辭君且歸去。
九江十年冬大雪，江水生冰樹枝折。百鳥無食東西飛，中有旅雁聲最饑。雪中啄草冰上宿，翅冷騰空飛動遲。江童持網捕將去，手攜入市生賣之。我本北人今譴謫，人鳥雖殊同是客。見此客鳥傷客人，贖汝放汝飛入雲。雁雁汝飛向何處，第一莫飛西北去。淮西有賊討未平，百萬甲兵久屯聚。官軍賊軍相守老，食盡兵窮將及汝。健兒饑餓射汝吃，拔汝翅翎為箭羽。
巨鎮為邦屏，全材作國楨。韜鈐漢上將，文墨魯諸生。豹虎關西卒，金湯渭北城。寵深初受棨，威重正揚兵。陣占山河布，軍諳水草行。夏苗侵虎落，宵遁失蕃營。雲隊攢戈戟，風行卷旆旌。堠空烽火滅，氣勝鼓鼙鳴。胡馬辭南牧，周師罷北征。回頭問天下，何處有欃槍。
寵辱憂歡不到情，任他朝市自營營。獨尋秋景城東去，白鹿原頭信馬行。
路旁寒食行人盡，獨佔春愁在路旁。馬上垂鞭愁不語，風吹百草野田香。
花時同醉破春愁，醉折花枝當酒籌。忽憶故人天際去，計程今日到涼州。
十五年前似夢游，曾將詩句結風流。偶助笑歌嘲阿軟，可知傳誦到通州。昔教紅袖佳人唱，今遣青衫司馬愁。惆悵又聞題處所，雨淋江館破牆頭。
來書子細說通州，州在山根峽岸頭。四面千重火雲合，中心一道瘴江流。蟲蛇白晝攔官道，蚊蚋黃昏撲郡樓。何罪遣君居此地，天高無處問來由。匼匝巔山萬仞餘，人家應似甑中居。寅年籬下多逢虎，亥日沙頭始賣魚。衣斑梅雨長須熨，米澀畬田不解鋤。努力安心過三考，已曾愁殺李尚書。人稀地僻醫巫少，夏旱秋霖瘴瘧多。老去一身須愛惜，別來四體得如何。侏儒飽笑東方朔，薏苡讒憂馬伏波。莫遣沉愁結成病，時時一唱濯纓歌。通州海內恓惶地，司馬人間冗長官。傷鳥有弦驚不定，臥龍無水動應難。劍埋獄底誰深掘，松偃霜中盡冷看。舉目爭能不惆悵，高車大馬滿長安。
草草辭家憂後事，遲遲去國問前途。望秦嶺上回頭立，無限秋風吹白須。
花臉雲鬟坐玉樓，十三弦裡一時愁。憑君向道休彈去，白盡江州司馬頭。
誰能淮上靜風波，聞道河東應此科。不獨文詞供奏記，定將談笑解兵戈。泥埋劍戟終難久，水借蛟龍可在多。四十著緋軍司馬，男兒官職未蹉跎。
聲似胡兒彈舌語，愁如塞月恨邊雲。閒人暫聽猶眉斂，可使和蕃公主聞。
靖安院裡辛夷下，醉笑狂吟氣最粗。莫問別來多少苦，低頭看取白髭須。
好在天涯李使君，江頭相見日黃昏。吏人生梗都如鹿，市井疏蕪只抵村。一隻蘭船當驛路，百層石磴上州門。更無平地堪行處，虛受朱輪五馬恩。
朝憎鶯百囀，夜妒燕雙棲。不慣經春別，誰知到曉啼。珠箔籠寒月，紗窗背曉燈。夜來巾上淚，一半是春冰。關山征戍遠，閨閣別離難。苦戰應憔悴，寒衣不要寬。
曲江岸北憑欄幹，水面陰生日腳殘。塵路行多綠袍故，風亭立久白須寒。詩成暗著閒心記，山好遙偷病眼看。不被馬前提省印，何人通道是郎官。
獨行獨語曲江頭，回馬遲遲上樂遊。蕭颯涼風與衰鬢，誰教計會一時秋。
莫惜新衣舞柘枝，也從塵汙汗沾垂。料君即卻歸朝去，不見銀泥衫故時。
少年曾管二千兵，晝聽笙歌夜斫營。自反丘園頭盡白，每逢旗鼓眼猶明。杭州暮醉連床臥，吳郡春遊並馬行。自愧阿連官職慢，只教兄作使君兄。
邊角兩三枝，霜天隴上兒。望鄉相並立，向月一時吹。戰馬頭皆舉，征人手盡垂。嗚嗚三奏罷，城上展旌旗。
垂鞭欲渡羅敷水，處分鳴騶且緩驅。秦氏雙蛾久冥漠，蘇台五馬尚踟躕。村童店女仰頭笑，今日使君真是愚。
能驟複能馳，翩翩白馬兒。毛寒一團雪，鬃薄萬條絲。皂蓋春行日，驪駒曉從時。雙旌前獨步，五馬內偏騎。芳草承蹄葉，垂楊拂頂枝。跨將迎好客，惜不換妖姬。慢鞚游蕭寺，閑驅醉習池。睡來乘作夢，興發倚成詩。鞭為馴難下，鞍緣穩不離。北歸還共到，東使亦相隨。赭白何曾變，玄黃豈得知。嘶風覺聲急，踏雪怪行遲。昨夜猶芻秣，今朝尚縶維。臥槽應不起，顧主遂長辭。塵滅駸駸跡，霜留皎皎姿。度關形未改，過隙影難追。念倍燕求駿，情深項別騅。銀收鉤臆帶，金卸絡頭羈。何處埋奇骨，誰家覓弊帷。稠桑驛門外，吟罷涕雙垂。
金馬門前回劍珮，鐵牛城下擁旌旗。他時萬一為交代，留取甘棠三兩枝。
六纛雙旌萬鐵衣，並汾舊路滿光輝。青衫書記何年去，紅旆將軍昨日歸。詩作馬蹄隨筆走，獵酣鷹翅伴觥飛。此都莫作多時計，再為蒼生入紫微。
劉郎劉郎莫先起，蘇台蘇台隔雲水。酒醆來從一百分，馬頭去便三千里。
淮南揮手拋紅旆，洛下回頭向白雲。政事堂中老丞相，制科場裡舊將軍。宮城煙月饒全占，關塞風光請半分。詩酒放狂猶得在，莫欺白叟與劉君。
祿俸優饒官不卑，就中閒適是分司。風光暖助遊行處，雨雪寒供飲宴時。肥馬輕裘還且有，粗歌薄酒亦相隨。微躬所要今皆得，只是蹉跎得校遲。
綠楊陌上送行人，馬去車回一望塵。不覺別時紅淚盡，歸來無淚可沾巾。
千里歸程三伏天，官新身健馬翩翩。行沖赤日加餐飯，上到青雲穩著鞭。長慶老郎唯我在，客曹故事望君傳。前鴻後雁行難續，相去迢迢二十年。
塞北虜郊隨手破，山東賊壘掉鞭收。烏孫公主歸秦地，白馬將軍入潞州。劍拔青鱗蛇尾活，弦抨赤羽火星流。須知鳥目猶難漏，縱有天狼豈足憂。畫角三聲刁鬥曉，清商一部管弦秋。他時麟閣圖勳業，更合何人居上頭。
淮海妖氛滅，乾坤嘉氣通。班師郊社內，操袂凱歌中。廟算無遺策，天兵不戰功。小臣同鳥獸，率舞向皇風。
海內昔年狎太平，橫目穰穰何崢嶸。天生天殺豈天怒，忍使朝朝喂猛虎。關東驛路多丘荒，行人最忌稅人場。張彥雄特製殘暴，見之叱起如叱羊。鳴弦霹靂越幽阻，往往依林猶旅拒。草際旋看委錦茵，腰間不更抽白羽。老饕已斃眾雛恐，童稚揶揄皆自勇。忠良效順勢亦然，一劍猜狂敢輕動。有文有武方為國，不是英雄伏不得。試征張彥作將軍，幾個將軍願策勳。
使君五馬且踟躕，馬上能聽絕句無。每過桑間試留意，何妨後代有羅敷。
授鉞儒生貴,傾朝赴餞筵。麾幢官在省,禮樂將臨邊。代馬龍相雜,汾河海暗連。遠戎移帳幕,高鳥避旌旃。天下屯兵處,皇威破虜年。防秋嫌壘近,入塞必身先。中外恩重疊,科名歲接連。散材無所用,老向瑣闈眠。
酬恩不顧名，走馬覺身輕。迢遞河邊路，蒼茫塞上城。沙寒無宿雁，虜近少閑兵。飲罷揮鞭去，旁人意氣生。
不道弓箭字，罷官唯醉眠。何人薦籌策，走馬逐旌旃。陣變孤虛外，功成語笑前。從今巂州路，無複有烽煙。
卻縠詩書將，銜恩赴梓州。繞身垂印綬，護馬執戈矛。劍閣和銘峭，巴江帶字流。從來皆惜別，此別複何愁。
上將得良策，恩威作長城。如今並州北，不見有胡兵。晉野雨初足，汾河波亦清。所從古無比，意氣送君行。
赤府從軍美，儒衣結束輕。涼飆下山寺，曉浪滿關城。閑坐饒詩景，高眠長道情。將軍不戰術，計日立功名。
儒有登壇貴，何人得此功。紅旗燒密雪，白馬踏長風。斧鉞來天上，詩書理漢中。方知百勝略，應不在彎弓。
蕭關路絕久，石堠亦為塵。護塞空兵帳，和戎在使臣。風沙去國遠，雨雪換衣頻。若問涼州事，涼州多漢人。
餞席離人起，貪程醉不眠。風沙移道路，僕馬識山川。塞樹花開小，關城雪下偏。胡塵今已盡，應便促朝天。
擲筆不作尉，戎衣從嫖姚。嚴冬入都門，僕馬氣益豪。沂州右鎮雄，士勇旌旗高。洛東無憂虞，半夜開虎牢。丈夫貴功勳，不貴爵祿饒。仰眠作書生，衣食何由銷。任生非常才，臨事膽不搖。必當展長畫，逆波斬鯨鼇。九陌塵土黑，話別立遠郊。孟堅勒燕然，豈獨在漢朝。
東門攜酒送廷評，結束從軍塞上行。深磧路移唯馬覺，斷蓬風起與雕平。煙生遠戍侵雲色，冰疊黃河長雪聲。須鑿燕然山上石，登科記裡是閑名。
少在兵馬間，長還系戎職。雞飛不得遠，豈要生羽翼。三年城中游，與君最相識。應知我中腸，不苟念衣食。主人樹勳名，欲滅天下賊。愚雖乏智謀，願陳一夫力。人生須氣健，饑凍縛不得。睡當一席寬，覺乃千里窄。古人不懼死，所懼死無益。至交不可合，一合難離坼。君嘗相勸勉，苦語毒胸臆。百年心知同，誰限河南北。
將軍作鎮古汧洲，水膩山春節氣柔。清夜滿城絲管散，行人不信是邊頭。箭利弓調四鎮兵，蕃人不敢近東行。沿邊千里渾無事，唯見平安火入城。
聖朝能用將，破敵速如神。掉劍龍纏臂，開旗火滿身。積屍川沒岸，流血野無塵。今日當場舞，應知是戰人。晝渡黃河水，將軍險用師。雪光偏著甲，風力不禁旗。陣變龍蛇活，軍雄鼓角知。今朝重起舞，記得戰酣時。破虜行千里，三軍意氣粗。展旗遮日黑，驅馬飲河枯。鄰境求兵略，皇恩索陣圖。元和太平樂，自古恐應無。
磧露黃雲下，凝寒鼓不鳴。戰須移死地，軍諱殺降兵。印馬秋遮虜，蒸沙夜築城。舊鄉歸不得，都尉負功名。
濫得進士名，才用苦不長。性癖藝亦獨，十年作詩章。六義雖粗成，名字猶未揚。將軍俯招引，遣脫儒衣裳。常恐虛受恩，不慣把刀槍。又無遠籌略，坐使虜滅亡。昨來發兵師，各各赴戰場。顧我同老弱，不得隨戎行。丈夫生世間，職分貴所當。從軍不出門，豈異病在床。誰不戀其家，其家無風霜。鷹鶻念搏擊，豈貴食滿腸。
曉出郡城東，分圍淺草中。紅旗開向日，白馬驟迎風。背手抽金鏃，翻身控角弓。萬人齊指處，一雁落寒空。
殘獵渭城東，蕭蕭西北風。雪花鷹背上，冰片馬蹄中。臂掛捎荊兔，腰懸落箭鴻。歸來逞餘勇，兒子亂彎弓。
可愛漢文年，鴻恩蕩海壖。木雞方備德，金馬正求賢。大戰希遊刃，長途在著鞭。佇看晁董策，便向史中傳。
白馬頓紅纓，梢球紫袖輕。曉冰蹄下裂，寒瓦杖頭鳴。叉手膠粘去，分鬃線道絣。自言無戰伐，髀肉已曾生。
萬里配長征，連年慣野營。入群來揀馬，拋伴去擒生。箭插雕翎闊，弓盤鵲角輕。閑看行近遠，西去受降城。
二十逐嫖姚，分兵遠戍遼。雪迷經塞夜，冰壯渡河朝。促放雕難下，生騎馬未調。小儒何足問，看取劍橫腰。
自古多征戰，由來尚甲兵。長驅千里去，一舉兩番平。按劍從沙漠，歌謠滿帝京。寄言天下將，須立武功名。
十裡指東平，軍前首出征。諸侯青服舊，禦史紫衣榮。入陳梟心死，分圍虎力生。畫時安楚塞，刻日下齊城。號令朝移幕，偷蹤夜斫營。雲梯曾險上，地道慣深行。舉旆招降將，投戈趁敗兵。自慚居虜者，當此立功名。
風勁角弓鳴，將軍獵渭城。草枯鷹眼疾，雪盡馬蹄輕。
萬裡邊城遠，千山行路難。舉頭唯見日，何處是長安。漢庭無大議，戎虜幾先和。莫羨傾城色，昭君恨最多。
車輪不可遮，馬足不可絆。長怨十字街，使郎心四散。新人千里去，故人千里來。剪刀橫眼底，方覺淚難裁。登山不愁峻，涉海不愁深。中擘庭前棗，教郎見赤心。
雲暗山橫日欲斜，郵亭下馬對殘花。自從身逐征西府，每到花時不在家。
旌旗不整奈君何，南去人稀北去多。塵土已殘香粉豔，荔枝猶到馬嵬坡。
兒郎漫說轉喉輕，須待情來意自生。只是眼前絲竹和，大家聲裡唱新聲。十二年前邊塞行，坐中無語歎歌情。不堪昨夜先垂淚，西去陽關第一聲。
忽聞射獵出軍城，人著戎衣馬帶纓。倒把角弓呈一箭，滿川狐兔當頭行。
秋風四面足風沙，塞外征人暫別家。千里不辭行路遠，時光早晚到天涯。
長鉟周都尉，閑如秋嶺雲。取蝥弧登壘，以駢鄰翼軍。百戰百勝價，河南河北聞。今遇太平日，老去誰憐君。壯氣蓋燕趙，耽耽魁傑人。彎弧五百步，長戟八十斤。河湟非內地，安史有遺塵。何日武台坐，兵符授虎臣。
捷書皆應睿謀期，十萬曾無一鏃遺。漢武慚誇朔方地，周宣休道太原師。威加塞外寒來早，恩入河源凍合遲。聽取滿城歌舞曲，涼州聲韻喜參差。
將軍獨乘鐵驄馬，榆溪戰中金僕姑。死綏卻是古來有，驍將自驚今日無。青史文章爭點筆，朱門歌舞笑捐軀。誰知我亦輕生者，不得君王丈二殳。
賤子來千里，明公去一麾。可能休涕淚，豈獨感恩知。草木窮秋後，山川落照時。如何望故國，驅馬卻遲遲。
平生自許少塵埃，為吏塵中勢自回。朱紱久慚官借與，白題還歎老將來。須知世路難輕進，豈是君門不大開。霄漢幾多同學伴，可憐頭角盡卿材。
清羸已近百年身，古寺風煙又一春。寰海自成戎馬地，唯師曾是太平人。
已落雙雕血尚新，鳴鞭走馬又翻身。憑君莫射南來雁，恐有家書寄遠人。
黑山南面更無州，馬放平沙夜不收。風送孤城臨晚角，一聲聲入客心愁。
何處吹笳薄暮天，塞垣高鳥沒狼煙。遊人一聽頭堪白，蘇武爭禁十九年。海路無塵邊草新，榮枯不見綠楊春。白沙日暮愁雲起，獨感離鄉萬里人。胡雛吹笛上高臺，寒雁驚飛去不回。盡日春風吹不散，只應分付客愁來。
黃沙連海路無塵，邊草長枯不見春。日暮拂雲堆下過，馬前逢著射雕人。
朔風高緊掠河樓，白鼻騧郎白罽裘。有個當壚明似月，馬鞭斜揖笑回頭。
昔年雙頡頏，池上靄春暉。霄漢力猶怯，稻粱心已違。蘆洲寒獨宿，榆塞夜孤飛。不及營巢燕，西風相伴歸。
花落水潺潺，十年離舊山。夜愁添白髮，春淚減朱顏。孤劍北遊塞，遠書東出關。逢君話心曲，一醉灞陵間。
少年乘勇氣，百戰過烏孫。力盡邊城難，功加上將恩。曉風聽戍角，殘月倚營門。自說輕生處，金瘡有舊痕。
獨望天門倚劍歌，幹時無計老關河。東歸萬里慚張翰，西上四年羞卞和。花暗楚城春醉少，月涼秦塞夜愁多。三山歲歲有人去，唯恐海風生白波。
白首從軍未有名，近將孤劍到江城。巴童戍久能番語，胡馬調多解漢行。對雪夜窮黃石略，望雲秋計黑山程。可憐身死家猶遠，汴水東流無哭聲。
武牢關下護龍旗，挾槊彎弧馬上飛。漢業未興王霸在，秦軍才散魯連歸。墳穿大澤埋金劍，廟枕長溪掛鐵衣。欲奠忠魂何處問，葦花楓葉雨霏霏。
毳幕承秋極斷蓬，飄颻一劍黑山空。匈奴北走荒秦壘，貴主西還盛漢宮。定是廟謨傾種落，必知邊寇畏驍雄。恩沾殘類從歸去，莫使華人雜犬戎。
煩君沽酒強登樓，罷唱離歌說遠遊。文字豈勞諸子重，風塵多幸故人憂。數程山路長侵夜，千里家書動隔秋。起憑欄幹各垂淚，又驅羸馬向東州。
汴人迎拜洛人留，虎豹旌旗擁碧油。刁鬥嚴更軍耳目，戈鋋長控國咽喉。柳營出號風生纛，蓮幕題詩月上樓。應念散郎千裡外，去年今夜醉蘭舟。
詔選將軍護北戎，身騎白馬臂彤弓。柳營遠識金貂貴，榆塞遙知玉帳雄。秋檻鼓鼙驚朔雪，曉階旗纛起邊風。蓬萊每望平安火，應奏班超定遠功。
羽檄徵兵急，轅門選將雄。犬羊憂破竹，貔虎極飛蓬。定系倡狂虜，何煩矍鑠翁。更探黃石略，重振黑山功。別馬嘶營柳，驚烏散井桐。低星連寶劍，殘月讓雕弓。浪曉戈鋋裡，山晴鼓角中。甲開魚照水，旗颺虎拏風。去想金河遠，行知玉塞空。漢庭應有問，師律在元戎。
欲寫明妃萬里情，紫槽紅撥夜丁丁。胡沙望盡漢宮遠，月落天山聞一聲。
真人塞其內，夫子入于機。未肯投竿起，惟歡負米歸。雪中東郭履，堂上老萊衣。讀遍先賢傳，如君事者稀。
劍外從軍遠，無家與寄衣。散關三尺雪，回夢舊鴛機。
虜騎胡兵一戰摧，萬靈回首賀軒台。天教李令心如日，可要昭陵石馬來。
身屬中軍少得歸，木蘭花盡失春期。偷隨柳絮到城外，行過水西聞子規。
玉帳牙旗得上游，安危須共主君憂。竇融表已來關右，陶侃軍宜次石頭。豈有蛟龍愁失水，更無鷹隼與高秋。晝號夜哭兼幽顯，早晚星關雪涕收。
黎辟灘聲五月寒，南風無處附平安。君懷一匹胡威絹，爭拭酬恩淚得幹。
碧雲東去雨雲西，苑路高高驛路低。秋水綠蕪終盡分，夫君太騁錦障泥。
雲台高議正紛紛，誰定當時蕩寇勳。日暮灞陵原上獵，李將軍是故將軍。
有客虛投筆，無憀獨上城。沙禽失侶遠，江樹著陰輕。邊遽稽天討，軍須竭地征。賈生遊刃極，作賦又論兵。
莫奏開元舊樂章，樂中歌曲斷人腸。邠王玉笛三更咽，虢國金車十裡香。一自犬戎生薊北，便從征戰老汾陽。中原駿馬搜求盡，沙苑年來草又芳。
陰風獵獵滿旗竿，白草颼颼劍氣攢。九姓羌渾隨漢節，六州蕃落從戎鞍。霜中入塞雕弓硬，月下翻營玉帳寒。今日路傍誰不指，穰苴門戶慣登壇。
昨夜蕃兵報國仇，沙州都護破涼州。黃河九曲今歸漢，塞外縱橫戰血流。
三道狼煙過磧來，受降城上探旗開。傳聲卻報邊無事，自是官軍入抄回。
綠眼胡鷹踏錦鞲，五花驄馬白貂裘。往來三市無人識，倒把金鞭上酒樓。
滿塞旌旗鎮上游，各分天子一方憂。無因得見歌舒翰，可惜西山十八州。
塞垣從事識兵機，只擬平戎不擬歸。入夜笳聲含白髮，報秋榆葉落征衣。城臨戰壘黃雲晚，馬渡寒沙夕照微。此別不應書斷絕，滿天霜雪有鴻飛。
那堪聞蕩子，迢遞涉關山。腸為馬嘶斷，衣從淚滴斑。愁看塞上路，詎惜鏡中顏。儻見征西雁，應傳一字還。
代北幾千里，前年又複經。燕山雲自合，胡塞草應青。鐵馬喧鼙鼓，蛾眉怨錦屏。不知羌笛曲，掩淚若為聽。
萬里飛書至，聞君已渡遼。只諳新別苦，忘卻舊時嬌。烽戍年將老，紅顏日向凋。胡沙兼漢苑，相望幾迢迢。
良人征絕域，一去不言還。百戰攻胡虜，三冬阻玉關。蕭蕭邊馬思，獵獵戍旗閑。獨抱千重恨，連年未解顏。
雲中路杳杳，江畔草淒淒。妾久垂珠淚，君何惜馬蹄。邊風悲曉角，營月怨春鼙。未道休征戰，愁眉又複低。
映柳見行色，故山當落暉。青雲知已歿，白首一身歸。滿袖蕭關雨，連沙塞雁飛。到家翻有喜，借取老萊衣。
廣武溪頭降虜稀，一聲寒角怨金微。河湟不在春風地，歌舞空裁雪夜衣。鐵馬半嘶邊草去，狼煙高映塞鴻飛。揚雄尚白相如吃，今日何人從獵歸。
邊聲一夜殷秋鼙，牙帳連烽擁萬蹄。武帝未能忘塞北，董生才足使膠西。冰橫曉渡胡兵合，雪滿窮沙漢騎迷。自古平戎有良策，將軍不用倚雲梯。
傅岩高靜見台星，廟略當時討不庭。萬里有雲歸碧落，百川無浪到滄溟。軍中老將傳兵術，江上諸侯受政經。聞道國人思再入，熔金新鑄鶴儀形。
塞垣從事識兵機，只擬平戎不擬歸。入夜笳聲含白髮，報秋榆葉落征衣。城臨戰壘黃雲晚，馬渡寒沙夕照微。此別不應書斷絕，滿天霜雪有鴻飛。
鳧鷖聲暖野塘春，鞍馬嘶風驛路塵。一宿青山又前去，古來難得是閒人。
一曲大河聲，全家幾日行。從容長約夜，差互忽離城。鎮北胡沙淺，途中霍嶽橫。相逢莫已訊，詩雅負雄名。
邊城官尚惡，況乃是羈遊。別路應相憶，離亭更少留。黃沙人外闊，飛雪馬前稠。甚險穹廬宿，無為過代州。
驅馬複乘流，何時發虎丘。全家上南嶽，一尉事諸侯。茶煮朝宗水，船停調角州。炎方好將息，卑濕舊堪憂。
同營三十萬，震鼓伐西羌。戰血粘秋草，征塵攪夕陽。歸來人不識，帝裡獨戎裝。懸軍征拓羯，內地隔蕭關。日色昆侖上，風聲朔漠間。何當千萬騎，颯颯貳師還。意氣成功日，春風起絮天。樓臺新邸第，歌舞小嬋娟。急破催搖曳，羅衫半脫肩。
燕台基壞穴狐蛇，計拙因循歲月賒。兵革未銷王在鎬，桑蠶臨熟客還家。霏微對岸漳邊雨，堆阜鄰疆薊北沙。若到長平戰場地，為求遺鏃辟魔邪。
閣臨偏險寺當山，獨坐西城笑滿顏。四野有歌行路樂，五營無戰射堂閑。鼙和調角秋空外，砧辦征衣落照間。方擬殺身酬聖主，敢於高處戀鄉關。
僕帶雕弓馬似飛，老萊衣上著戎衣。郵亭不暇吟山水，塞外經年皆未歸。
野園無鼓又無旗，鞍馬傳杯用柳枝。嬌養翠娥無怕懼，插人頭上任風吹。
天兵九月渡遐水，馬踏沙鳴驚雁起。殺氣空高萬里情，塞寒如箭傷眸子。狼煙堡上霜漫漫，枯葉號風天地幹。犀帶鼠裘無暖色，清光炯冷黃金鞍。虜塵如霧昏亭障，隴首年年漢飛將。麟閣無名期未歸，樓中思婦徒相望。
燕弓弦勁霜封瓦，樸簌寒雕睇平野，一點黃塵起雁喧，白龍堆下千蹄馬。河源怒濁風如刀，剪斷朔雲天更高。晚出榆關逐征北，驚沙飛迸沖貂袍。心許淩煙名不滅，年年錦字傷離別。彩毫一畫竟何榮，空使青樓淚成血。
祖龍黃須珊瑚鞭，鐵驄金面青連錢。虎髯拔劍欲成夢，日壓賊營如血鮮。海旗風急驚眠起，甲重光搖照湖水。蒼黃追騎塵外歸，森索妖星陣前死。五陵愁碧春萋萋，霸川玉馬空中嘶。羽書如電入青瑣，雪腕如槌催畫鞞。白虯天子金煌鋩，高臨帝座回龍章。吳波不動楚山晚，花壓闌幹春晝長。
黃河怒浪連天來，大響谹谹如殷雷。龍伯驅風不敢上，百川噴雪高崔嵬。二十三弦何太哀，請公勿渡立徘徊。下有狂蛟鋸為尾，裂帆截棹磨霜齒。神椎鑿石塞神潭，白馬zazb赤塵起。公乎躍馬揚玉鞭，滅沒高蹄日千里。
漠漠沙堤煙，堤西雉子斑。雉聲何角角，麥秀桑陰閑。遊絲蕩平綠，明滅時相續。白馬金絡頭，東風故城曲。故城殷貴嬪，曾占未來春。自從香骨化，飛作馬蹄塵。
淺草幹河闊，叢棘廢城高。白馬犀匕首，黑裘金佩刀。霜清澈兔目，風急吹雕毛。一經何用厄，日暮涕沾袍。
十年分散劍關秋，萬事皆隨錦水流。志氣已曾明漢節，功名猶自滯吳鉤。雕邊認箭寒雲重，馬上聽笳塞草愁。今日逢君倍惆悵，灌嬰韓信盡封侯。
鐵馬雲雕久絕塵，柳陰高壓漢營春。天晴殺氣屯關右，夜半妖星照渭濱。下國臥龍空誤主，中原逐鹿不因人。象床錦帳無言語，從此譙周是老臣。
昔年戎虜犯榆關，一敗龍城匹馬還。侯印不聞封李廣，他人丘壟似天山。
紫塞曉屯兵，黃沙披甲臥。戰鼓聲未齊，烏鳶已相賀。燕然山上雲，半是離鄉魂。衛霍待富貴，豈能無乾坤。
常經馬嵬驛，見說坡前客。一從屠貴妃，生女愁傾國。是日芙蓉花，不如秋草色。當時嫁匹夫，不妨得頭白。
秦皇豈無德，蒙氏非不武。豈將版築功，萬里遮胡虜。團沙世所難，作壘明知苦。死者倍堪傷，僵屍猶抱杵。十年居上郡，四海誰為主。縱使骨為塵，冤名不入土。
城上更聲發，城下杵聲歇。征人燒斷蓬，對泣沙中月。耕牛朝挽甲，戰馬夜銜鐵。士卒浣戎衣，交河水為血。輕裘兩都客，洞房愁宿別。何況遠辭家，生死猶未決。
二十屬盧龍，三十防沙漠。平生愛功業，不覺從軍惡。今來客鬢改，知學彎弓錯。赤肉痛金瘡，他人成衛霍。目斷望君門，君門苦寥廓。
行人何彷徨，隴頭水嗚咽。寒沙戰鬼愁，白骨風霜切。薄日朦朧秋，怨氣陰雲結。殺成邊將名，名著生靈滅。
狂戎侵內地，左轄去蕭關。走馬沖邊雪，鳴鞞動塞山。風收枯草定，月滿廣沙閑。西繞河蘭匝，應多隔歲還。
西出黃雲外，東懷白浪遙。星河愁立夜，雷電獨行朝。磧迥人防寇，天空雁避雕。如何非戰卒，弓劍不離腰。
胡虜偏狂悍，邊兵不敢閑。防秋朝伏弩，縱火夜搜山。雁逆風鼙振，沙飛獵騎還。安西雖有路，難更出陽關。征役已不定，又緣無定河。塞深烽砦密，山亂犬羊多。漢卒聞笳泣，胡兒擊劍歌。番情終未測，今昔謾言和。
步步經戎虜，防兵不離身。山多曾戰處，路斷野行人。暴雨聲同瀑，奔沙勢異塵。片時懷萬慮，白髮數莖新。
邊窮厄未窮，複此逐歸鴻。去路多相似，行人半不同。山川藏北狄，草木背東風。虛負男兒志，無因立戰功。
獨夜長城下，孤吟近北辰。半天初去雁，窮磧遠來人。月黯氛埃積，風膻帳幕鄰。惟聞防虜寇，不語暗傷神。
東吳遠別客西秦，懷舊傷時暗灑巾。滿野多成無主塚，防邊半是異鄉人。山河再闊千餘裡，城市曾經一百春。閑與將軍議戎事，伊蘭猶未絕胡塵。蹉跎遠入犬羊中，荏苒將成白首翁。三楚田園歸未得，五原岐路去無窮。天垂大野雕盤草，月落孤城角嘯風。難問開元向前事，依稀猶認隗囂宮。
半生南走複西馳，愁過楊朱罷泣岐。遠夢亦羞歸海徼，貧遊多是滯邊陲。胡雲不聚風無定，隴路難行棧更危。旦暮唯聞語征戰，看看已欲廢吟詩。
荒磧連天堡戍稀，日憂蕃寇卻忘機。江山不到處皆到，隴雁已歸時未歸。行李亦須攜戰器，趨迎當便著戎衣。並州去路殊迢遞，風雨何當達近畿。
吾愛李太尉，崛起定中原。驍雄十萬兵，四面圍國門。一戰取王畿，一叱散妖氛。乘輿既反正，凶豎爭亡魂。巍巍柱天功，蕩蕩蓋世勳。仁于曹孟德，勇過霍將軍。丹券入帑藏，青史傳子孫。所謂大丈夫，動合驚乾坤。所謂聖天子，難得忠貞臣。下以契魚水，上以合風雲。百世必一亂，千年方一人。吾雖翰墨子，氣概敢不群。願以太平頌，題向甘泉春。
兵繞臨淮數十重，鐵衣才子正從公。軍前草奏旄頭下，城上封書箭簳中。圍合只應聞曉雁，血腥何處避春風。故人勳重金章貴，猶在江湖積劍功。
雙魚迢遞到江濱，傷感南陵舊主人。萬里朝台勞寄夢，十年侯國阻趨塵。尋知亂後嘗辭祿，共喜閑來得養神。時見齊山敬亭客，不堪戎馬戰征頻。曾逐旌旗過板橋，世途多難竟蓬飄。步兵校尉辭公府，車騎將軍憶本朝。醉裡舊遊還歷歷，病中衰鬢奈蕭蕭。遺簪墮履應留念，門客如今只下僚。
天賜胭脂一抹腮，盤中磊落笛中哀。雖然未得和羹便，曾與將軍止渴來。
寒城獵獵戍旗風，獨倚危樓悵望中。萬里山河唐土地，千年魂魄晉英雄。離心不忍聽邊馬，往事應須問塞鴻。好脫儒冠從校尉，一枝長戟六鈞弓。
百尺高臺勃勃州，大刀長戟漢諸侯。征鴻過盡邊雲闊，戰馬閑來塞草秋。國計已推肝膽許，家財不為子孫謀。仍聞隴蜀由多事，深喜將軍未白頭。
男兒未必盡英雄，但到時來即命通。若使吳都猶王氣，將軍何處立殊功。
紅塵擾擾間，立馬看南山。謾道經年往，何妨逐日閑。病中霜葉赤，愁裡鬢毛斑。不為良知在，驅車已出關。
輕飆掠晚莎，秋物慘關河。戰壘平時少，齋壇上處多。楚雖屈子重，漢亦憶廉頗。不及雲台議，空山老薜蘿。
塞外偷兒塞內兵，聖君宵旰望升平。碧幢未作朝廷計，白梃猶驅婦女行。可使禦戎無上策，只應憂國是虛聲。漢王第宅秦田土，今日將軍已自榮。
黃土原邊狡兔肥，犬如流電馬如飛。灞陵老將無功業，猶憶當時夜獵歸。
紫雲團影電飛瞳，駿骨龍媒自不同。騎過玉樓金轡響，一聲嘶斷落花風。崚嶒高聳骨如山，遠放春郊苜蓿間。百戰沙場汗流血，夢魂猶在玉門關。
下馬天未明，風高雪何急。須臾路欲迷，頃刻山盡白。雞犬寂無聲，曙光射寒色。荒村絕煙火，髯凍布袍濕。王事不可緩，行行動淒惻。
漢川城上角三呼，扈蹕防邊列萬夫。褒姒塚前烽火起，不知泉下破顏無。
春亦怯邊遊，此行風正秋。別離逢雨夜，道路向雲州。磧樹藏城近，沙河漾日流。將軍方破虜，莫惜獻良籌。
征人草草盡戎裝，征馬蕭蕭立路傍。尊酒闌珊將遠別，秋山迤邐更斜陽。白髭兄弟中年後，瘴海程途萬里長。曾向天涯懷此恨，見君嗚咽更淒涼。
折槍黃馬倦塵埃，掩耳凶徒怕疾雷。雪密酒酣偷號去，月明衣冷斫營回。行驅貔虎披金甲，立聽笙歌擲玉杯。坐久不須輕矍鑠，至今雙擘硬弓開。
繡簾臨曉覺新霜，便遣移廚較獵場。燕卒鐵衣圍漢相，魯儒戎服從梁王。搜山閃閃旗頭遠，出樹斑斑豹尾長。贊獲一聲連朔漠，賀杯環騎舞優倡。軍回野靜秋天白，角怨城遙晚照黃。紅袖擁門持燭炬，解勞今夜宴華堂。
風雨蕭蕭，石頭城下木蘭橈。煙月迢迢，金陵渡口去來潮。
燕雁一來後，人人盡到關。如何沖臘雪，獨自過商山。羸馬高坡下，哀猿絕壁間。此心無處說，鬢向少年斑。
匹馬蕭蕭去不前，平蕪千里見窮邊。關山色死秋深日，鼓角聲沈霜重天。荒骨或銜殘鐵露，驚風時掠暮沙旋。隴頭冤氣無歸處，化作陰雲飛杳然。
秋風昨夜落芙蕖，一片離心到外區。南海浪高書墮水，北州城破客降胡。玉窗挑鳳佳人老，綺陌啼鶯碧樹枯。嶺上青嵐隴頭月，時通魂夢出來無。
重疊愁腸只自知，苦於吞蘖亂於絲。一船風雨分襟處，千里煙波回首時。故國田園經戰後，窮荒日月逼秋期。鳴蟬似會悠揚意，陌上聲聲怨柳衰。
掘地破重城,燒山搜伏兵。金徽互嗚咽,玉笛自淒清。使發西都聳,塵空北嶽橫。長河涉有路,曠野宿無程。沙雨黃鶯囀,轅門青草生。馬歸秦苑牧,人在虜雲耕。落日牛羊聚,秋風鼓角鳴。如何漢天子,青塚杳含情。
隴雁南飛河水流，秦城千里忍回頭。征行渾與求名背，九月中旬往夏州。
欲為皇王服遠戎，萬人金甲鼓鼙中。陣雲黯塞三邊黑，兵血愁天一片紅。半夜翻營旗攪月，深秋防戍劍磨風。謗書未及明君爇，臥骨將軍已歿功。苦戰沙門臥箭痕，戍樓閑上望星文。生希國澤分偏將，死奪河源答聖君。鳶覷敗兵眠白草，馬驚邊鬼哭陰雲。功多地遠無人紀，漢閣笙歌日又曛。
塞葉聲悲秋欲霜，寒山數點下牛羊。映霞旅雁隨疏雨，向磧行人帶夕陽。邊騎不來沙路失，國恩深後海城荒。胡兒向化新成長，猶自千回問漢王。貴主和親殺氣沉，燕山閑獵鼓鼙音。旗分雪草偷邊馬，箭入寒雲落塞禽。隴月盡牽鄉思動，戰衣誰寄淚痕深。金釵謾作封侯別，劈破佳人萬里心。月冷榆關過雁行，將軍寒笛老思鄉。貳師骨恨千夫壯，李廣魂飛一劍長。戍角就沙催落日，陰雲分磧護飛霜。誰知漢武輕中國，閑奪天山草木荒。
殺聲沈後野風悲，漢月高時望不歸。白骨已枯沙上草，家人猶自寄寒衣。
芙蓉新落蜀山秋，錦字開緘到是愁。閨閣不知戎馬事，月高還上望夫樓。擾弱新蒲葉又齊，春深花落塞前溪。知君未轉秦關騎，月照千門掩袖啼。
平臨雲鳥八窗秋，壯壓西川四十州。諸將莫貪羌族馬，最高層處見邊頭。
蕭蕭鳴夜角，驅馬背城濠。雨後寒流急，秋來朔吹高。三山期望海，八月欲觀濤。幾日西陵路，應逢謝法曹。
豈謂江南別，心如塞上行。苦雲搖陣色，亂木攪秋聲。周穀雨未散，漢河流尚橫。春司遲爾策，方用靜妖兵。
候騎出紛紛,元戎霍冠軍。漢鞞秋聒地,羌火晝燒雲。萬里戈城合,三邊羽檄分。烏孫驅未盡,肯顧遼陽勳。韓旆拂丹霄,漢軍新破遼。紅塵驅鹵簿,白羽擁嫖姚。戰苦軍猶樂,功高將不驕。至今丁零塞,朔吹空蕭蕭。百萬逐呼韓,頻年不解鞍。兵屯絕漠暗,馬飲濁河幹。破虜功未錄,勞師力已殫。須防肘腋下,飛禍出無端。飛將下天來,奇謀閫外裁。水心龍劍動,地肺雁山開。望氣燕師銳,當鋒虜陣摧。從今射雕騎,不敢過雲堆。黃紙君王詔,青泥校尉書。誓師張虎落,選將擐犀渠。霧暗津蒲失,天寒塞柳疏。橫行十萬騎,欲掃虜塵餘。
寒塞無因見落梅，胡人吹入笛聲來。勞勞亭上春應度，夜夜城南戰未回。都護今年破武威，胡沙萬里鳥空飛。旄竿瀚海掃雲出，氈騎天山蹋雪歸。
昔年群盜阻江東，吳山動搖楚澤空。齊人亦戴蜂蠆毒，美稷化為荊棘叢。洶洶四顧多窟穴，浮雲白波名不同。萬人死地當虎口，一旦生涯懸彀中。昨日將軍殉死節，悉向生民陷成血。胸中豹略張陣雲，握內蛇矛揮白雪。長洲南去接孤城，居人散盡鼓噪驚。三春不見芳草色，四面唯聞刁鬥聲。此時狂寇紛如市，君當要衝固深壘。縱橫計出皆獲全，士卒身先每輕死。掃平氛祲望吳門，人間歲美桑柘繁。比屋生全受君賜，連營罷戰賴君恩。如何棄置功不錄，通籍無名滯江曲。灞亭不重李將軍，漢爵猶輕蘇屬國。荒營寂寂隱山椒，春意空驚故柳條。野戰攻城盡如此，即今誰是霍嫖姚。
霍嫖姚，趙充國，天子將之平朔漠。肉胡之肉，燼胡帳幄。
萬里桑幹傍，茫茫古蕃壤。將軍貌憔悴，撫劍悲年長。胡兵尚陵逼，久住亦非強。邯鄲少年輩，個個有伎倆。拖槍半夜去，雪片大如掌。磧中有陰兵，戰馬時驚蹶。輕猛李陵心，摧殘蘇武節。黃金鎖子甲，風吹色如鐵。十載不封侯，茫茫向誰說。
茫茫凶荒，迥如天設。駐馬四顧，氣候迂結。秋空崢嶸，黃日將沒。多少行人，白日見物。莫道路高低，盡是戰骨。
古塞腥膻地，胡兵聚如蠅。寒雕中髇石，落在黃河冰。蒼茫邏逤城，枿枿賊氣興。鑄金禱秋穹，還擬相憑陵。戰骨踐成塵，飛入征人目。黃雲忽變黑，戰鬼作陣哭。陰風吼大漠，火號出不得。誰為天子前，唱此邊城曲。日向平沙出，還向平沙沒。飛蓬落軍營，驚雕去天末。帝鄉青樓倚霄漢，歌吹掀天對花月。豈知塞上望鄉人，日日雙眸滴清血。狼煙在陣雲，匈奴愛輕敵。領兵不知數，牛羊複吞磧。嚴冬大河枯，嫖姚去深擊。戰血染黃沙，風吹映天赤。
山無綠兮水無清，風既毒兮沙亦腥。胡兒走馬疾飛鳥，聯翩射落雲中聲。陣雲忽向沙中起，探得胡兵過遼水。堪嗟護塞征戍兒，未戰已疑身是鬼。見說青塚穴，中有白野狐。時時出沙磧，向東而號呼。號呼複號呼，畫師圖得無。
危行危言者，從天落海涯。如斯為遠客，始是好男兒。瘴雜交州雨，犀揩馬援碑。不知千萬裡，誰複識辛毗。
巨浸東隅極，山吞大野平。因知吳相恨，不盡海濤聲。黑氣騰蛟窟，秋雲入戰城。遊人千萬裡，過此白髭生。
失意窮邊去，孤城值晚春。黑山霞不赤，白日鬼隨人。角咽胡風緊，沙昏磧月新。明時至公在，回首莫因循。
單于烽火動，都護去天涯。別賜黃金甲，親臨白玉除。塞垣須靜謐，師旅審安危。定遠條支寵，如今勝古時。方見將軍貴，分明對冕旒。聖恩如遠被，狂虜不難收。臣節唯期死，功勳敢望侯。終辭修裡第，從此出皇州。百萬精兵動，參差便渡遼。如何好白日，亦照此天驕。遠樹深疑賊，驚蓬迥似雕。凱歌何日唱，磧路共天遙。
下營依遁甲，分帥把河隍。地使人心惡，風吹旗焰荒。搜山得探卒，放火獵黃羊。唯有南飛雁，聲聲斷客腸。歸去是何年，山連邏逤川。蒼黃曾戰地，空闊養雕天。旗插蒸沙堡，槍擔卓槊泉。蕭條寒日落，號令徹窮邊。虜寇日相持，如龍馬不肥。突圍金甲破，趁賊鐵槍飛。漢月堂堂上，胡雲慘慘微。黃河冰已合，猶未送征衣。南北惟堪恨，東西實可嗟。常飛侵夏雪，何處有人家。風刮陰山薄，河推大岸斜。只應寒夜夢，時見故園花。不是將軍勇，胡兵豈易當。雨曾淋火陣，箭又中金瘡。鐵嶺全無土，豺群亦有狼。因思無戰日，天子是陶唐。榆葉飄蕭盡，關防烽寨重。寒來知馬疾，戰後覺人凶。燒逐飛蓬死，沙生毒霧濃。誰能奏明主，功業已堪封。萬戰千征地，蒼茫古塞門。陰兵為客祟，惡酒發刀痕。風落昆侖石，河崩苜蓿根。將軍更移帳，日日近西蕃。
幽並兒百萬，百戰未曾輸。蕃界已深入，將軍仍遠圖。月明風拔帳，磧暗鬼騎狐。但有東歸日，甘從筋力枯。中軍殺白馬，白日祭蒼蒼。號變旗幡亂，鼙幹草木黃。朔雲含凍雨，枯骨放妖光。故國今何處，參差近鬼方。白雁兼羌笛，幾年垂淚聽。陰風吹殺氣，永日在青冥。遠戍秋添將，邊烽夜雜星。嫖姚頭半白，猶自看兵經。久雨始無塵，邊聲四散聞。浸河荒寨柱，吹角白頭軍。戰馬齕腥草，烏鳶識陣雲。征人心力盡，枯骨更遭焚。帳幕侵奚界，憑陵未可涯。擒生行別路，尋箭向平沙。赤落蒲桃葉，香微甘草花。不堪登隴望，白日又西斜。地角天涯外，人號鬼哭邊。大河流敗卒，寒日下蒼煙。殺氣諸蕃動，軍書一箭傳。將軍莫惆悵，高處是燕然。山接胡奴水，河連勃勃城。數州今已伏，此命豈堪輕。磧吼旄頭落，風乾刁鬥清。因嗟李陵苦，只得沒蕃名。
掃盡狂胡跡，回頭望故關。相逢惟死鬥，豈易得生還。縱宴參胡樂，收兵過雪山。不封十萬戶，此事亦應閑。玉帳將軍意，殷勤把酒論。功高寧在我，陣沒與招魂。塞色干戈束，軍容喜氣屯。男兒今始是，譀出玉關門。回首隴山頭，連天草木秋。聖君應入夢，半路遣封侯。水不擔陰雪，柴令倒戍樓。歸來麟閣上，春色滿皇州。
荒寺古江濱，莓苔地絕塵。長廊飛亂葉，寒雨更無人。栗不和皺落，僧多到骨貧。行行行未得，孤坐更誰親。
黑松林外路，風角遠嗈嗈。朔氣生荒堡，秋塵滿病容。豺掊沙底骨，人上月邊烽。休作西行計，西行地漸凶。
得力未得力，高吟夏又殘。二毛非自出，萬事到詩難。蟬見木葉落，雷將雨氣寒。何妨槌琢後，更獻至公看。
鬼氣蒼黃棘葉紅，昔時人血此時風。相憐極目無疆地，曾落將軍一陣中。
忽聞射獵出軍城，人著戎衣馬帶纓。倒把角弓呈一箭，滿山狐兔當頭行。
自從元老登庸後，天下諸胡悉帶鈴。
胡馬，胡馬，遠放燕支山下。跑沙跑雪獨嘶，東望西望路迷。迷路，迷路，邊草無窮日暮。河漢，河漢，曉掛秋城漫漫。愁人起望相思，塞北江南別離。離別，離別，河漢雖同路絕。
邊草，邊草，邊草盡來兵老。山南山北雪晴，千里萬里月明。明月，明月，胡笳一聲愁絕。
柳絲長，春雨細，花外漏聲迢遞。驚塞雁，起城烏，畫屏金鷓鴣¤
秋風淒切傷離，行客未歸時。塞外草先衰，江南雁到遲¤
君不見玉關塵色暗邊庭，銅鞮雜虜寇長城。     天子按劍征餘勇，將軍受脤事橫行。七德龍韜開玉帳，千里鼉鼓疊金鉦。陰山苦霧埋高壘，交河孤月照連營。連營去去無窮極，擁旆遙遙過絕國。陣雲朝結晦天山，寒沙夕漲迷疏勒。龍鱗水上開魚貫，馬首山前振雕翼。長驅萬里讋祁連，分麾三命武功宣。百發烏號遙碎柳，七尺龍文迥照蓮。春來秋去移灰琯，蘭閨柳市芳塵斷。雁門迢遞尺書稀，鴛被相思雙帶緩。行路難，行路難，誓令氛祲靜皋蘭。但使封侯龍額貴，詎隨中婦鳳樓寒。（同辛常伯作）
西塞長雲盡，南湖片月斜。（《古今詩話》）
郭尚父休誇塞北，裴中令莫說淮西。（《野客叢談》）
舉袖露條脫，招我飯胡麻。（見《二老堂詩話》）
